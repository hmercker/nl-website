---
title: "Preek 24 - Kerkelijke offers in de tijd van koning David uitgelegd"
menu_title: ""
description: "Preek 24 - Kerkelijke offers in de tijd van koning David uitgelegd"
date: 2024-02-01 06:00:01+00:77
draft: False
hidden: True
weight:
---
### Preek 24 - Kerkelijke offers in de tijd van koning David uitgelegd

Jezus - ontvangen door Dr. Samuels op 12 juli 1959, Washington, DC, USA.

Hier ben ik, Jezus.

In deze preek wil ik tot je spreken over Davids houding tegenover tempeloffers. Er zijn veel uitdrukkingen in de Psalmen die erop wijzen dat David ze niet met welwillendheid bekeek, en er zijn evenveel verklaringen van het tegendeel: dat David de Tempeloffers van harte ondersteunde. Er zijn en waren veel schrijvers die geloven dat David nooit verzen voor of tegen hen geschreven heeft, en dat hun aanwezigheid bewijst dat David deze Psalmen, of andere, nooit geschreven heeft.

Nu is het eerste wat we moeten weten dat het Jodendom in Davids tijd nationalistisch en deïstisch was - dat wil zeggen, dat de Joden zich eerst bezighielden met de stammen als een natie en dat God betekende de God van de Joodse natie, die Hij had uitverkoren en verlost uit de slavernij in Egypte en wiens lot Hij leidde. Als je het boek Exodus erop naslaat en de Tien Geboden die God via Mozes aan het volk gaf, doorneemt, zul je zien dat het allemaal wetten zijn die betrekking hebben op gedrag, moraal en ethiek, en dat er terloops voorzieningen worden getroffen voor offers (Exodus 20: 24 - 25), waarbij de belangrijke instructie is dat het altaar van aarde of natuursteen gemaakt moet zijn, en niet met gereedschap of gehouwen.

De bouw van een tabernakel, en later de bouw van de grote tempel van Salomo, of de tweede tempel na de ballingschap, was iets nieuws en onbekends voor de Hebreeën van Mozes' tijd. Het was een veel latere ontwikkeling, afhankelijk van de omstandigheden die zich in de loop der eeuwen voordeden. Op dezelfde manier veranderde het concept van offers radicaal met de tijd. Voor alle volkeren van de oude wereld waren offers van levensbelang. Ze werden gebracht aan de verschillende goden die voor die volkeren hun leven en hun stabiliteit beheersten - oorlogsgoden, vruchtbaarheidsgodinnen van landbouw en groei, en andere uit het fysieke universum - vooral de zonnegod, de maangodin en die van het uitspansel. Voor al deze moest geofferd worden uit angst hun toorn op te roepen - en nederlagen in oorlogen, hongersnood en stormen werden allemaal aan die goden toegeschreven. Nu begreep Abraham het bestaan van God, want voor Abraham betekende de godheid een God van ethiek en menselijk gedrag. Daarom had hij een vermoeden dat de mens een ziel had, een entiteit in zich die stond voor moraal en juist leven. Abraham had dit vermoeden als een gave, een intuïtieve gave, en niet het resultaat van redeneren. En terwijl hij aan God offerde, besefte hij dat zulke offers beperkt moesten blijven tot dieren, en dat mensen die voor dat doel werden gedood een gruwel voor Hem waren. Zo begon de tendens om offers te herzien, en naarmate de tijd verstreek, vooral nadat de Hebreeën zich in Kanaän hadden gevestigd, en het principe van de godsdienst meer en meer gericht werd op rechtvaardig gedrag en het overwinnen van het kwaad en de wisselvalligheden van het leven door geloof in God, begon de mens steeds kritischer te worden ten aanzien van offers en hun nut. De profeten, die in het algemeen de nadruk legden op de gerechtigheid van het hart en steeds weer donderend ageerden tegen zonde en kwaad, waren tegen offers, of stonden ze in het beste geval alleen toe als ze met een rein hart werden gebracht. En pas met de ballingschap in Babylonië en het verlies van het nationale leven benadrukten de priesters de noodzaak van concentratie op het religieuze aspect van het Jodendom en de oude offers, en brachten zij de code van minutieuze voorschriften daarover naar buiten.

Zo zie je dat altaren en offers helemaal geen door God gegeven geboden waren, maar tradities die veranderingen ondergingen overeenkomstig de historische ontwikkeling of wisselende omstandigheden waaraan ze onderworpen waren.

In Davids tijd was het altaar eigenlijk de Ark in een tabernakel, die met het volk meereisde en uiteindelijk in Jeruzalem aankwam, nadat deze door David bestormd was in de strijd tegen de Jebusieten, die nog steeds mensen offerden. De stammen waren gewoon jaarlijks te offeren bij hun tabernakel, zoals in Shiloh, waar Eli, de priester, bezoek kreeg van Hannah, de moeder van Samuel, de profeet. Zelfs in die tijd spraken de profeten het volk toe dat offers geen verzoening konden brengen voor kwaad en zonde, want de Heer zei tegen Samuel, over Eli's eigenzinnige zonen:

> Ik heb hem aangekondigd dat Ik onherroepelijk het vonnis over zijn familie zou voltrekken vanwege zijn wandaad: hoewel hij wist dat zijn zonen God lasterden, heeft hij hen niet terechtgewezen.<br><br>
> Daarom heb Ik Eli’s familie gezworen dat geen graan- of vredeoffer ooit hun schuld zal kunnen inlossen. - (I Samuel 3: 13 - 14)(NBV21)

Nu trokken de Filistijnen ten strijde tegen Israël, doodden Eli's zonen en namen de Ark in beslag, maar vanwege de daaropvolgende plagen besloten deze heidenen het voorwerp terug te geven met passende offers om de god van Israël, die zij verantwoordelijk voelden voor hun ongeluk, gunstig te stemmen. Volgens het verhaal - waarvan je beseft dat het denkbeeldig was - brachten de goede mensen van Beth Shemesh, waar de Ark werd teruggebracht, vreugdevol offers aan de Heer. Maar de enige beloning van deze veronderstelde god van Israël was een afslachting van de dorpelingen (50.070 man, zegt de Schrift) omdat ze in de Ark van de Heer hadden gekeken. Dit alles staat in I Samuel, hoofdstuk 6, en onthult ons de bijgelovige staat van de schrijver, in die zin dat hij aan God een massale slachting kon toeschrijven voor de grote misdaad van het zogenaamd kijken in de Ark. Het onthult ons ook dat offers, zelfs met de beste bedoelingen gebracht, zinloos waren, zoals de arme Beth Shemieten volgens het verhaal jammerlijk konden getuigen. En belangrijker: het verlies van de Ark gedurende zeven maanden, zoals de Israëlieten meemaakten, betekende niet de vernietiging van het volk na hun nederlaag. Ook al offerde Samuel later een brandoffer en wonnen de Israëlieten in de strijd tegen de Filistijnen bij Ebenezer, en bouwden zij zelfs (in strijd met de instructies van Mozes) een altaar bij Rama, het in diskrediet brengen van de offers kwam onvermijdelijk omdat de mensen begonnen te beseffen dat zij geen verband hielden met, of invloed hadden op, latere gebeurtenissen.

Nu is het Eerste Boek van Samuel natuurlijk geschreven door een man van het priesterschap, in die zin dat het Sauls ondergang toeschrijft aan ongehoorzaamheid aan de rituelen, zodat hij onbewust dingen schreef die ik nu gebruik tegen zijn houding tegenover offers. Het hele boek staat inderdaad vol met verwijzingen daarnaar, zoals Saul bijvoorbeeld informeert naar de verloren ezels van zijn vader bij Samuel op een moment dat het volk op de hoge plaatsen offers bracht en Samuel hen zegende (I Samuel 9: 12 - 13). En nogmaals, nadat hij Saul gezalfd had met olie (I Samuel 10: 1, 8) voor de overwinning op de Ammonieten bij Jabesh Gilead, verklaarde Samuel dat God Saul verwierp als koning van de Joden omdat hij het priesterambt binnendrong en vrede- en brandoffers bracht, een taak die alleen een priester kon uitvoeren. (I Samuel 13: 10 - 14) Je ziet dus dat Saul zelfs in die dagen als koning het gezag van de priester uitdaagde, zij het zonder succes. Tegelijkertijd was Saul bereid om zijn zoon Jonatan te offeren, omdat Jonatan at toen zijn vader degenen die hadden gegeten had vervloekt. (I Samuel 14: 24, 27 - 28) Toen hem werd verteld dat hij had gezondigd, riep Jonatan uit:

> *"Mijn vader stort het land in het ongeluk,"* zei Jonatan. *"Kijk toch hoe helder mijn ogen weer staan nu ik wat van die honing heb geproefd. Als de soldaten vandaag wel hadden gegeten van de buit die ze op de vijanden hebben veroverd, hadden ze een veel grotere overwinning op de Filistijnen kunnen behalen!"* - (I Samuel 14: 29 - 30)(NBV21)

Jonatan, zie je, was niet geneigd te geloven in de rituelen, en behaalde toch in de volgende slag een grote overwinning. En toen, in strijd met het strikte statuut dat koosjer vlees gebood, dat wil zeggen gezouten om het bloed ervan af te voeren (want het bloed werd beschouwd als alleen van de Heer), doodde het volk, flauw van de honger vanwege Sauls onredelijke vloek, het vee dat op de Filistijnen was afgepakt, en at het met het bloed - en je kunt er zeker van zijn dat Jonatan en David onder hen waren. (I Samuel 14: 31 - 32) Toen Saul de zonde van Jonatan ontdekte, zocht hij hem te laten offeren, maar het volk zei tegen Saul:

> (…) Moet Jonatan sterven, die voor Israël deze grote overwinning heeft behaald? Geen denken aan! Zo waar de HEER leeft, hem mag geen haar worden gekrenkt. Wat hij vandaag gedaan heeft, heeft hij bereikt met Gods hulp! - (I Samuel 14: 45)(NBV21)

Het volk redde Jonatan dus van Saul, zijn vader, en de Hebreeërs boekten vele overwinningen. Sauls laatste afwijzing als koning zou zijn dat hij het leven spaarde van Agad, de koning van de Amalekieten. Samuel had hem in Gods naam bevolen hem te doden vanwege zijn wreedheid jegens de Hebreeën. Je moet begrijpen dat zo'n bevel nooit van de Vader kwam, maar dat Samuel, vervuld van woede tegen de wrede vijand, dacht van wel. Sauls ondergang was niet het gevolg van zo'n barmhartige daad als het sparen van het leven van een vijand, maar van een voortschrijdende zenuwstoornis die voor Israël fataal werd op de berg Gilboa.

Uit dit alles kun je gemakkelijk zien dat David, nauw verbonden als hij was met deze gebeurtenissen, zich net als Jonatan realiseerde dat de verboden en offers geen effect hadden. Jonatan, zo zagen we, zijn beste vriend, overtrad ze, en het volk ook. De Hebreeën waren erg praktisch, gezien het bijgelovige karakter van die tijd, en velen van hen, David inbegrepen, hadden een instinct dat hen vertelde dat zulke voorschriften gemaakt waren om geschonden te worden en zinloos waren met betrekking tot hun relatie tot God.

Maar toen David koning werd, en het tot zijn verplichtingen behoorde om de nationale godsdienst te bewaren, veranderde zijn kijk op de religieuze ceremonies en wilde hij een goed geordend ritueel zien, niet vanwege het geloof in hun werkzaamheid, maar vanwege de uiterlijke tekenen die met de godsdienst verbonden waren en hun daaruit voortvloeiende hulp voor de stabiliteit van de natie, en voor iets waaraan het volk zich kon vasthouden. Een van de dingen die David wilde doen toen hij Jeruzalem op de Jebusieten veroverde, was de Ark naar zijn nieuwe hoofdstad brengen. Het verhaal van de dood van Uzzia wegens het aanraken van de Ark is historische niet juist en is later ingevoegd door een priesterlijke redacteur die de zogenaamde ramp van de Beth Shemieten in één man herhaalde. David danste werkelijk voor het aangezicht van de Heer toen de Ark in de daarvoor gebouwde tabernakel werd geplaatst, en hij leidde zelf de diensten, waarbij hij de vrede- en brandoffers voor het aangezicht van de Heer bracht. Daarna zegende hij het volk in de naam van God.

Je ziet dus dat David precies datgene deed waarvoor Saul, weet je nog, in toorn was afgewezen door Samuel, die zei dat hij namens God had gesproken. Je beseft dat Samuel werkelijk sprak vanuit zijn eigen manier van denken en in de loop van de tijd werden de oude opvattingen vervangen en mochten mensen doen wat voorheen als gruwel werd beschouwd. In de Psalmen van David zie je de argwaan en het ongeloof van de koning in de offers en hun werkzaamheid, maar ook zijn latere wens dat ze voortgezet worden omwille van de vorm en nationale doeleinden. Deze tegengestelde opvattingen vinden we terug in de latere Psalmen en ook in de geschriften van de profeten.

Hier volgen enkele van deze uiteenlopende opvattingen in de Psalmen over de offers in het Jodendom. David schreef wel een psalm van berouw na zijn overtreding met Batseba, die, met de vele wijzigingen en interpolaties die door latere handen zijn ingevoegd, tot ons is gekomen als Psalm 51. Hier staat Davids wetenschap dat niet offers, maar berouw over de zonde de geldige offers voor de Heer zijn:

> U wilt van mij geen offerdieren,  
in brandoffers schept U geen behagen.  
Het offer voor God is een gebroken geest;  
een gebroken en verbrijzeld hart  
zult U, God, niet verachten. - (Psalm 51: 18-19)(NBV21) [^1]

Na Davids dood grepen priesters deze psalm aan en voegden er de volgende verzen aan toe, gunstig voor hun opvattingen:

> Wees Sion welgezind en schenk het voorspoed,  
bouw de muren van Jeruzalem weer op.  
Dan zult U de juiste offers aanvaarden,  
offers in hun geheel verbrand,  
dan legt men stieren op uw altaar. - (Psalm 51: 20-21)(NBV21) [^2]

De muur die bekend staat als de "Muur van Jeruzalem" werd gebouwd door Salomo en deze toevoeging aan de psalm werd in deze tijd geschreven. - (I Koningen: 9, 5 en I Koningen: 2, 27)

Nogmaals, in Psalm 50 laat de schrijver David zeggen dat God zijn ontevredenheid uitspreekt over offers ten gunste van dankzegging aan Hem en geloof, en het zoeken naar Hem in tijd van onrust voor bevrijding:

> Eet Ik soms het vlees van stieren  
of drink Ik het bloed van bokken?  
Breng God een dankoffer,  
geef de Allerhoogste wat je Hem belooft.  
Roep Mij te hulp in tijden van nood,  
Ik zal je redden, en je zult Mij eren. - (Psalm 50: 13 - 15)(NBV21)

Deze houding tegenover ijdele religieuze offers had grote voorstanders bij veel profeten, en te zijner tijd zal ik mij opnieuw op dit onderwerp richten, want zoals het christendom er nu uitziet, kan het niet los worden gezien van mijn komst, en is het iets waarvan moet blijken dat het volkomen los staat van mijn Christus-zijn.

Jezus van de Bijbel en Meester van de Goddelijke Hemelen.
<small>

[^1]: In de Engelse tekst wordt verwezen naar Psalm 51: 16 - 17. In de NBV21 is dat Psalm 51: 18 - 19.

[^2]: In de Engelse tekst wordt verwezen naar Psalm 51: 18 - 19. In de NBV21 is dat Psalm 51: 20 - 21.
