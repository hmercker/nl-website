---
title: "Preek 32 - Jesaja en de Assyrische dreiging"
menu_title: ""
description: "Preek 32 - Jesaja en de Assyrische dreiging"
date: 2024-02-01 06:00:01+00:85
draft: False
hidden: True
weight:
---
### Preek 32 - Jesaja en de Assyrische dreiging

Jezus - ontvangen door Dr. Samuels op 12 juli 1960, Washington, DC, USA.

Hier ben ik, Jezus.

In mijn vorige preek liet ik zien dat Jesaja een vredesprofeet was, een man die opkwam voor de zaak van het volk tegenover de heersende klasse in Jeruzalem. Nu ga ik je schrijven over de profetieën die Jesaja deed en verondersteld wordt te hebben gedaan, en je vertellen wat daarin waar en wat daarin niet waar is.

Deze voorspellingen werden gedaan naar aanleiding van de deelname van Juda aan de wereldwijde gebeurtenissen die in deze tijd plaatsvonden. De twee grote naties van het gebied, Assyrië en Egypte, streden om de heersende macht, en de kleine staten daartussen, Israël, Juda en Syrië, zaten er als het ware tussenin. Je weet natuurlijk dat Jesaja neutraliteit predikte en een politiek van lijdzaamheid met het geloof in God als leidraad. Zijn woorden in het Hebreeuws zijn moeilijk over te brengen in het Engels vanwege een woordspeling, maar hij zei zoiets als: "In de Heer blijven, en Hij zal voorzien." Maar door de angst die Assyrië bij de kleine staten teweegbracht, vonden hun heersers, zoals Resin van Syrië en Rekah van Judea [^1], het beter om zich bij Egypte aan te sluiten als het minste van de twee kwaden.

In feite waren deze vorstendommen zo geërgerd over de passiviteit van Juda in deze tijd (ongeveer 738 v. Chr.) dat ze besloten Jeruzalem aan te vallen. Zoals ik al zei in mijn eerste preek over Jesaja, zat Achaz, zoon van Jotham, op de troon van Juda. De profeet was nu nogal verwijderd van nauwe bloedbanden met het koningshuis, maar toch was hij als oudere staatsman soms te horen gebleven ter verdediging van zijn beleid van geloof en neutraliteit tegenover de jonge edelen die Achaz omringden. Toen de heerser de waterleiding van Jeruzalem kwam inspecteren om zich voor te bereiden op een belegering, ontmoette Jesaja hem met zijn kleine zoon, Sear-Jasub (een overblijfsel zal blijven), en zei hem niet ontsteld te zijn, want de twee aanvallers waren zwak en zouden de koning geen zorgen moeten baren. Jesaja sprak vanuit zijn kennis van Syrië en Israël als staatsman, maar hij sprak ook vanuit zijn inzicht en de innerlijke overtuiging van de situatie die God hem als Zijn profeet had gegeven.

Jesaja's profetie ging dus over een plaatselijke gebeurtenis, maar de passage is een van de beroemdste uit het Oude Testament geworden:

" Zie, de jonge vrouw is zwanger en zal een zoon baren en zijn naam 'Immanuel' noemen. ...Want voordat de jongen het slechte weet te verwerpen en het goede weet te kiezen, zal het land waarvan de twee koningen u terreur bezorgen, verlaten zijn. - (Jesaja 7: 14 - 16)

Deze zinnen werden uit hun verband gerukt en het Hebreeuwse woord "alma," (een jonge vrouw) kreeg van de Griekse en Latijnse vertalers de betekenis "maagd", zodat de gedachte die werd uitgedrukt die was van een maagdelijke geboorte, zo populair in oude religies, En hier mag ik de geboorte van Horus, bij de Egyptenaren, of Boeddha, in India, aanhalen. De vroege christelijke bewerkers zochten natuurlijk iets in het Oude Testament ter ondersteuning van hun theorieën over een maagdelijke geboorte van de Christus om hun heidense landgenoten over te halen en te bekeren. Daar zijn ze zeker in geslaagd, maar onpartijdige geleerden en veel leden van verschillende kerken zijn het er nu over eens dat deze profetie van Jesaja niet naar mij verwees, maar naar een kind dat in Jesaja's tijd werd geboren.

In feite verwijst de profetie naar Hizkia, de zoon van de koning. Het feit dat op de schouders van het kind het bestuur van de regering zou moeten rusten, is een bevestiging dat de profetie verwees naar de toekomstige heerser. Deze begon goed en voerde religieuze hervormingen door in een poging afgoderij uit te roeien, waarbij hij de oude koperen slang, die eeuwenlang was vereerd, vernietigde en de verering van bosjes en hoge plaatsen verbood. In dit opzicht verdiende hij het respect en de goedkeuring van degenen die geïnteresseerd waren in het behoud van het Hebreeuwse geloof; en dat is waar. Maar hij had geen opvatting over sociale rechtvaardigheid of de rechten van de arme mens of iets dat de toestand van het volk zou kunnen verbeteren. Nooit hadden die woorden op mij van toepassing kunnen zijn, want ik ben niet gekomen om de koning of heerser van een materieel koninkrijk te zijn, maar als de Messias van God, de Wegwijzer naar de Vader en verlossing door gebed tot Hem om Zijn Goddelijke Liefde. In een andere preek zal ik hier nader op ingaan.

De profetie van de jonge vrouw en haar kind werd gevolgd door de nederlaag van Israël en Syrië, zoals Jesaja had voorspeld, maar tot stand gebracht door Achaz' geheime smeekbede aan Assyrië om hulp. Natuurlijk kostte deze hulp Juda enorme bedragen aan goud en zilver uit de Tempel, en het verminderde ook de kracht en onafhankelijkheid van de natie. De legers van Assyrië kwamen Palestina binnen marcheren en vielen in 734 v. Chr. Israël binnen, waarbij ze bezitnamen van mijn eigen land, Galilea, en de landen ten oosten van de Jordaan. Syrië, met als hoofdstad Damascus, werd twee jaar later verpletterd. In 724 v. Chr. kwamen de Assyriërs opnieuw naar Israël vanwege opstand daar en namen Samaria, de hoofdstad, in na een beleg van drie jaar. Het volk, ruim dertigduizend, werd in verschillende delen van het Assyrische land tot slaaf gemaakt en de tien stammen van Israël gingen als Hebreeuwse eenheid verloren.

Jesaja leefde gedurende deze jaren, zich scherp bewust van de grote bedreiging voor Juda door dezelfde legers, en hij voelde dat de ramp die Syrië en Israël had getroffen te wijten was aan hun weigering de wetten van God, zoals gegeven in de Tien Geboden, te gehoorzamen. Hij vond ook dat Juda er ethisch net zo slecht aan toe was als de veroverde volken waren geweest. Bovendien was hij er kapot van, omdat Achaz' verbond met Assyrië de erkenning van de Assyrische goden met zich mee had gebracht. Achaz ging zelfs zover dat hij opdracht gaf tot de oprichting van een nieuw altaar in de tempel, gewijd aan Tiglatpileser, de Assyrische koning, en dit heidense heiligdom verdrong het oude altaar voor Jahwe. Zoals Elia vóór hem de Baäl van de Feniciërs aan de kaak stelde, zo zou Jesaja nu een dergelijke gruwel niet toestaan. Voor Jesaja kon deze situatie maar één ding betekenen - dat Jahwe de vernietiging van Juda zou veroorzaken. Vóór de ramp die Israël trof, profeteerde hij dat de Judeeërs door de Assyriërs zouden worden overspoeld als door een watervloed:

" Omdat dit volk het kabbelende water van Siloach verwerpt (…) zal de Heer de koning van Assyrië en zijn geweldige legermacht over hen uitstorten als de grote watermassa’s van de Eufraat: ze zullen zwellen en buiten hun oevers treden. Ze zullen Juda binnendringen en het overspoelen, zodat het water ieder tot de lippen stijgt. (…). - (Jesaja 8: 6 - 8) (NBV21).

Bij verschillende gelegenheden maakte Jesaja Gods Wil bekend dat Juda uiteindelijk verwoest zou worden en het volk gevangengenomen. Toen zijn tweede zoon rond 732 v. Chr. werd geboren, noemde hij hem "Lemaher shalal hash baz" (Vlug is buit, vlug is prooi), en toen Egypte en haar kleine bondgenootschappen in opstand kwamen tegen Sargon in de jaren 713-711 v. Chr., waaronder Filistea, Moab, Edom en Juda, ging Jesaja, toen in de veertig, ongekleed door de straten als een levendige herinnering aan de manier waarop gevangenen door de Assyriërs werden behandeld. De coalitie was een mislukking en leed een nederlaag in de strijd. Hoewel Juda niet rechtstreeks werd aangevallen, moest de koning toch aanzienlijke bedragen betalen om de aanval op Jeruzalem af te kopen. Sargon, de Assyrische vorst, zag ervan af, mede omdat Juda in het verleden neutraal was gebleven - zodat Jesaja, door zijn beleid van vrede en non-interventie, behulpzaam was geweest bij het redden van de heilige stad waarvan hij wist dat die op den duur ten onder moest gaan.

Nog een andere grote crisis stond Juda in de jaren daarna te wachten vanuit Assyrië. Toen Sargon in 705 v. Chr. stierf, besloten de kleine staten die aan hem onderworpen waren in opstand te komen. De nieuwe vorst, Sanherib, sloeg elke poging tot bevrijding de kop in, eerst in de aan hem grenzende landen, en vervolgens, in 702 v. Chr., richtte hij zijn aandacht op het westen en schakelde Sidon, Asdod, Ammon, Moab en Edom uit, evenals andere vorstendommen, en versloeg resoluut de Egyptenaren in de slag bij Altaku [2]. Assyrië stond nu klaar om de vesting Jeruzalem aan te vallen en zou die ook hebben ingenomen, ware het niet dat Hizkia, nu de Judeese koning, liet weten dat hij bereid was zich over te geven of over voorwaarden te onderhandelen. Sanherib ging akkoord, en Jeruzalem werd gered in ruil voor grote sommen goud en zilver uit zijn schatkist en die van de Tempel.

Jezus van de Bijbel en Meester van de Goddelijke Hemelen.
<small>

[^1]: Rekah van Judea: deze koning is niet bekend. Gelet op de context van hetgeen volgt, was in die tijd Achaz koning van Judea en niet een koning met de naam Rekah. Het is bovendien hoogst onwaarschijnlijk dat Resin van Syrië zou samenspannen met een Judeese koning, van wie wordt aangenomen dat hij passief is. Resin spande echter wel degelijk samen tegen Judea en wel met Pekah, koning van Israël, (let op de sterk gelijkende namen van Rekah en Pekah) die een verbond sloot met Resin tegen Achaz van Judea, zodat aangenomen mag worden dat hier sprake is van een verschrijving en in plaats van Rekah van Judea gelezen moet worden: Pekah van Israël.

[^2]: Ook aangeduid als Elteke(h).
