---
title: "Preek 57 - De profetische oproep van Ezechiël"
menu_title: ""
description: "Preek 57 - De profetische oproep van Ezechiël"
date: 2024-02-01 06:00:01+00:110
draft: False
hidden: True
weight:
---
### Preek 57 - De profetische oproep van Ezechiël

Jezus - ontvangen door Dr. Samuels op 15 april 1963, Washington, DC, USA.

Hier ben ik, Jezus.

Het kostte Ezechiël flink wat jaren om te herstellen van de verplaatsing naar het nieuwe land en zich aan te passen aan het levenspatroon van de verbannen Hebreeën. Allereerst moest Ezechiël, om de totaal nieuwe omstandigheden te accepteren en door te gaan, zichzelf ervan overtuigen dat het grote ongeluk dat de Hebreeën hadden geleden werkelijk was verdiend en door God teweeggebracht, en bij het bestuderen van de oude profeten van Israël en Juda, raakte hij grondig overtuigd van de waarheid daarvan - zozeer zelfs, dat hij in zijn preken die volgden toen hij profeet werd, sterk uitweidde over alle wandaden en het dwalende gedrag waarvan zijn volk door zijn voorgangers was beschuldigd, en hij probeerde zijn toehoorders ervan te overtuigen dat dit inderdaad de feiten waren.

Het kwam zeker bij Ezechiël op dat hij een manier moest vinden om Jahwe van Zijn Tempel in Jeruzalem (die voor 586 v. Chr. nog overeind stond) naar Babylonië te brengen. Omdat hij priester was en de Hebreeuwse rollen grondig kende, was hij zich er terdege van bewust dat Jahwe het volk van het Sinaï-schiereiland naar het Beloofde Land van Israël had geleid met een vuurzuil en een wolkkolom. En dus wist hij dat Jahwe Zijn heiligdom kon verlaten en naar Babylonië kon komen. Uit de profeet Jesaja kon Ezechiël in het zesde hoofdstuk van zijn boek de elementen halen voor zijn eerste visioen van God - niet echt een visioen, zoals veel schrijvers van Ezechiël veronderstellen, maar een bewerking uit de geschriften van de voorgaande profeet. En net zoals Jeremia in dit hoofdstuk inspiratie had gevonden door de levende kool van de Seraf om te zetten in de hand van God, zo gebruikte Ezechiël de uitdrukking *"De hand van de Heer"* die op hem rustte telkens wanneer hij zich geroepen voelde een profetie uit te spreken. Ezechiël ging verder dan Jesaja bij het uitwerken van zijn zogenaamde visioen, compleet met weelderige en oosterse beschrijvingen, maar hij was geenszins die mysticus of visionair zoals hij algemeen wordt beschouwd.

Ezechiël voelde dat God een profeet wilde door wie Hij Zijn kinderen in Babylonië kon instrueren, zoals Jeremia Zijn profeet was geweest in Jeruzalem, en zoals de Heer *"Zijn hand uitstak en Jeremia's mond aanraakte, zeggende: Zie, Ik leg woorden in uw mond,"* (Jeremia 1: 9) zo gaf de Heer Ezechiël een boek te eten, een boekrol aan beide zijden, en Ezechiël schreef:

> Dus opende ik mijn mond en Hij liet mij die rol eten.  
En Hij zei tegen mij: 'Mensenzoon, laat uw buik eten  
en vul uw ingewanden met deze rol die Ik u geef.'  
Toen at ik het, en het was in mijn mond als zoete honing. - (Ezechiël 3: 2 - 3) [^1]

Zoals Jeremia eerder had gezegd:

> Telkens als ik uw woorden hoorde,  
nam ik ze als voedsel tot mij.  
Uw woorden gaven mij een diepe vreugde (...) - (Jeremia 15: 16) (NBV21)

Ezechiël schreef andere dingen die Jeremia eerst had gezegd, zoals niet bang zijn, en niet gehoord worden door het volk. Met dit openings-"visioen" had Ezechiël nu echter het gevoel dat hij Gods wensen in Babylonië kon verwoorden, en meende hij zelfs dat God naar dit land was gekomen om leiding te geven aan het geestelijke wel en wee van Zijn volk. Waar in Babylonië? Ezechiël zei het niet, maar dat was ook niet nodig. Voor de profeet was God de Koning van het heelal en kon Hij verblijven waar Hij maar wilde.

Iets over de term "Mensenzoon" die ik zojuist heb aangehaald. Deze werd op verschillende plaatsen in het Nieuwe Testament op mij toegepast als een speciale betekenis verbonden met mijn Messiasschap. Eigenlijk betekende de term, zoals Ezechiël hem opvatte, Zoon van Adam, maar niet slechts de mens als levend wezen, maar als mens met een ziel, de mens zoals geschapen door God, en daarom Zoon des Mensen, Gods geschapen wezen, met wie God kon communiceren over Zijn Zaken. De term betekende ook dat alleen die "Zonen" die Zijn Wegen bewandelden en dicht bij Hem waren, Hem konden horen om Zijn Instructies te ontvangen; vandaar dat "Mensenzoon" ook een profeet van God betekende, die met Hem kon communiceren en Zijn woordvoerder kon zijn. Toen ik op aarde kwam om mijn boodschap te brengen waarin ik de beschikbaarheid van Gods Liefde voor de mensheid verkondigde, beschouwde ik mijzelf als "Mensenzoon" als de toenmalige profeet van God, en in feite was ik dat ook, want God - Zijn Goddelijke Liefde - was in aanzienlijke mate in mijn ziel en ik wist wat God wilde en ik streefde ernaar Zijn Wensen uit te voeren.

In de periode van zeven jaar, van 593 v. Chr. toen Ezechiël voor het eerst zijn profetische roeping ontving, tot 586 v. Chr. raakten de zaken van de ballingen gestabiliseerd, maar gedurende deze tijd verslechterde de situatie in Jeruzalem, totdat de uiteindelijke verwoesting door Nebukadnessar plaatsvond. Dezelfde misstanden, afgoderijen en politieke intriges bleven floreren rond de zwakke koning, Sedekia, die uiteindelijk bezweek voor de pro-Egyptische partij en oorlog voerde tegen Babylon. Ezechiël zou, volgens sommige commentatoren, teruggegaan zijn naar Jeruzalem om de toestand in de afbrokkelende stad te observeren, maar in werkelijkheid deed hij dat niet, want reizigers en brieven uit Jeruzalem konden de Hebreeërs in Babylonië een vrij nauwkeurig beeld geven van de situatie in Jeruzalem, en Ezechiël bleef in zijn adoptiestad, een plaats die Tel-Abib aan de Kebar heette, om het kwaad van de heilige stad te bewenen en de uiteindelijke ramp te voorspellen. Hij construeerde een reliëfkaart van Jeruzalem, waarbij hij gebruik maakte van kneedklei op tegels om de komende belegering te voorspellen, en beperkte zich tot een zeer onaangenaam dieet om krachtig aan te geven wat het belegerde volk verplicht zou zijn te eten. Ook sneed hij zijn haar en baard af, die hij in drie delen verdeelde – voor verbranding, verder afsnijden en verstrooiing in de wind – om de volledige vernietiging van Jeruzalem te symboliseren. Zijn beschrijvingen van de komende val, zoals de parabel van de kokende pot (Ezechiël 24: 3 - 13) die hij bedacht op basis van een passage in Jeremia, zijn levendig, en tonen een grote gevoelsintensiteit. Dit was niet alleen om Jahwe's toorn over de Hebreeuwse overtredingen te laten zien, maar ook om de ballingen te vermanen dat zulke overtredingen onder hen niet mochten voorkomen. De ballingen waren door de genade van God gered van de ondergang, hoewel het ten tijde van hun tocht naar Babylonië een grote ramp had geleken. Toch schitterde hier, in Israëls abjecte nederlaag tegen een vreemde mogendheid, Gods Liefde voor Zijn volk.

Jezus van de Bijbel en Meester van de Goddelijke Hemelen.
<small>

[^1]: Dit citaat is aan de KJV ontleend. Gelet op de in deze preek volgende toelichting op het gebruikte woord 'mensenzoon' is er alhier de voorkeur gegeven aan de letterlijke vertaling uit het Engels. In de NBV21 luidt dit citaat: *"Ik opende mijn mond en kreeg de boekrol te eten, en de stem zei: 'Mensenkind, vul je maag en je buik met deze rol, die Ik je geef.' Ik at de rol op; hij was zo zoet als honing."* - (Ezechiël 3: 2 - 3) (NBV21)
