---
title: "Preek 27 - Jezus legt de profetieën van Hosea uit"
menu_title: ""
description: "Preek 27 - Jezus legt de profetieën van Hosea uit"
date: 2024-02-01 06:00:01+00:80
draft: False
hidden: True
weight:
---
### Preek 27 - Jezus legt de profetieën van Hosea uit

Jezus - ontvangen door Dr. Samuels op 23 juli 1959, Washington, DC, USA.

Hier ben ik, Jezus.

In mijn laatste schrijven heb ik laten zien hoe Hosea door persoonlijk verdriet leerde dat zoals de mens liefhad met een menselijke liefde, de Vader ook liefhad met een Goddelijke Liefde, en dat deze Liefde betekende dat God de terugkeer zocht van Zijn dwalende kinderen, in deze periode van beschaving, Zijn uitverkoren volk Israël. Het betekende dat deze terugkeer weliswaar door Israël zelf was gedaan, uit vrije wil, maar dat God zich toch zou inspannen om Zijn kinderen te onderwijzen of op te voeden, zodat Israël de Vader zou liefhebben. Het betekende dat de lessen in de opvoeding gepaard zouden kunnen gaan met onaangename ervaringen. Dit betekende niet dat God Zijn kinderen straft voor het kwaad dat ze begaan hebben, omdat straf het loon van de zonde is; dit kan niet verder van de waarheid zijn. Want de Vader straft niet, maar het volk wiens nationaliteit en godsdienst onlosmakelijk verbonden waren met de kennis van de Levende God, moest er door de eeuwen heen herhaaldelijk aan herinnerd worden dat het niet mocht worden toegestaan alleen maar op te gaan in de materiële dingen van het leven, met verwaarlozing van die geestelijke aspecten die reinheid van de ziel betekenden door het ethische en morele leven.

De wisselvalligheden waar het volk Israël zo doorheen ging waren geen straffen van God, hoewel we zullen zien dat de profeten dachten dat ze dat wel waren, maar zij waren het gevolg van oorzaken die niet geheel toevallig waren, noch zich uitsluitend ontwikkelden als gevolg van een blinde opeenvolging van gebeurtenissen of krachten. Historische gebeurtenissen, moet ik je zeggen, zijn niet alleen het resultaat van een natuurlijke werking van de geschiedenis - want mensen, en de gedachten en daden van mensen, ten goede of ten kwade, zijn de overheersende krachten in de loop van de geschiedenis; de oorlogen, uitroeiingen en soortgelijke door mensen veroorzaakte rampen die het gevolg zijn van menselijke zonde, fouten en perversiteit overschaduwen verreweg de rampen die door het zich ontwikkelende universum worden voortgebracht. De problemen van het volk Israël zijn dus niet te wijten aan een boze en straffende God, hoewel ik wil herhalen dat dit de consensus was onder de profeten, die fulmineerden tegen het kwaad dat zij in Israël zagen.

Deze kwamen in feite voort uit het doen en laten van Salomo en zijn adviseurs: zijn opvatting van religie als ritueel en tempel, in plaats van ethiek, zijn streven naar weelde en materiële genoegens passend bij een heidense vorst, zijn oplegging van zware belastingen aan het volk, zijn huwelijken met heidense vrouwen en zijn omgang met concubines die heidense religies aanhingen, en het aanmoedigen van hun afschuwelijke ceremonies in de aan God gewijde Tempel, allemaal met het doel om allianties te bevorderen met naburige staten die er barbaarse ideeën en praktijken op na hielden, en ook voor zijn pleziertjes, met verwaarlozing van de Vader en zijn wetten.

De keten van gebeurtenissen leidde zo tot de troonsbestijging van Rehoboam en zijn dwaze aanvaarding van de raad die zijn jonge hovelingen hem gaven, doordat hij het verzoek van zijn noordelijke onderdanen om verlichting van hun belastingdruk hardhandig afwees, met als gevolg dat het noordelijke koninkrijk Israël zich afscheidde van de rest van het land, en er twee koninkrijken ontstonden, Israël en Juda. Elk van deze koninkrijken was politiek veel zwakker als afzonderlijke entiteit dan ze zouden zijn geweest als een verenigd Israël, en de trend naar heidense praktijken in de eredienst, het gebruik van hoge plaatsen, zoals Dan en Bethel, en het daaruit voortvloeiende opeenvolgende verlies van moreel en ethisch karakter, en de dissociatie van het hoge geloof in de Levende Jahwe, droegen er allemaal toe bij dat de Hebreeën werden teruggebracht tot het niveau van de heidense naties, en verspeelden voor hen de kracht die ze nodig hadden om zich te handhaven tegen de naties van hun tijd. Het was dus deze morele en fysieke zwakheid, en niet een straf van de Vader, die de ondergang van de Hebreeuwse naties veroorzaakte - eerst Israël en tenslotte Juda. De profeten zagen de morele kwalen van het volk als de redenen voor de worsteling en de dreiging van rampspoed waarmee de Hebreeërs werden geconfronteerd, en met intense liefde voor hun volk en God, en met een wonderlijk begrip dat terugkeer naar Gods wetten hen door geloof zou bekleden met Zijn Bescherming, donderden zij krachtig tegen zonde en kwaad. Zij veronderstelden dat God een goddelijke wreker was van het kwaad, dat Hij niet kon tolereren, terwijl zij ook duidelijk beseften dat het beleid en het doen en laten van de Hebreeuwse Volkeren zelf de oorzaken waren van hun eigen moeilijkheden.

De profetieën van Hosea liggen in deze lijn. De meeste van zijn geschriften gaan over de dreigende ballingschap van Israël naar Assyrië, veroorzaakt door de morele achteruitgang van het Koninkrijk. Want Hosea profeteerde in de dagen van Jerobeam II (een zoon van Joas of Johoas, de grootvader van Jehu, koning van Israël, 825 v. Chr.). *"Hij deed wat slecht is in de ogen van de HEER: hij brak niet met de zondige praktijken van Jerobeam, de zoon van Nebat (uit Zereda in Manasse), die de Israëlieten tot zonde had aangezet."* (2 Koningen 14: 24) Deze Jeroboam II hield zich bezig met wereldse zaken en het toelaten van heidense erediensten onder onrechtvaardige priesters, en met het bestrijden van zijn buren om voor de Israëlieten steden terug te nemen die in andere tijden door de Arameeërs waren veroverd. Hij breidde zijn grenzen uit tot vele Aramese steden. Het resultaat was dat de Israëlieten niet de enige ontvanger waren in zonde, maar dat de veroverde heidenen ook op hen een invloed van moreel verval uitoefenden die het priesterschap gewillig aanvaardde. Hosea kon niet naar deze situatie kijken zonder te beseffen dat, als God de gids en leidsman van Zijn volk was, Hij niet, zoals hij dacht, kon toestaan dat dit tot in het oneindige doorging, en voelde dat God Israël zou kastijden voor zijn schandelijke levenswijze.
Hosea voorziet dus niet alleen de beëindiging van het Israëlitische heersende huis, maar ook van de hele natie. En hij verklaart, als komende van God:

> Ik zal (..) een einde maken aan het koningschap in Israël. - (Hosea 1: 4) (NBV21)

En in hoofdstuk 4 brengt Hosea een algemene aanklacht tegen het volk:

> Luister naar de woorden van de HEER, Israëlieten! De HEER voert een geding tegen de inwoners van dit land, want ze kennen geen eerlijkheid meer en geen liefde, en met God zijn ze niet meer vertrouwd. - (Hosea 4: 1) (NBV21)

En nadat hij één voor één het kwaad van liegen en doden, stelen en overspelig gedrag en andere heeft benoemd, verklaart hij dat het land zal rouwen. De priesters, zij die de weg zouden moeten wijzen, worden met toorn aangewezen:

> Mijn volk komt om doordat het met Mij niet vertrouwd is. Jij wilde het niet met Mij vertrouwd maken, daarom wil Ik niets meer met jou te maken hebben: je zult Mij niet meer als priester dienen.... . <br><br>
> Ze teren op de zonden van mijn volk en hongeren naar nog meer.
Ik zal volk en priesters over één kam scheren: Ik zal hun wangedrag bestraffen, hun misdaden zal Ik vergelden. - (Hosea 4: 6, 8, 9)(NBV21)

Hosea gaat vervolgens, in naam van God, tekeer tegen de afgoderij die in het Noordelijke Koninkrijk te vinden is:

> Ze brengen offers op de bergtoppen en branden wierook op de heuvels en onder eik, populier en terebint (terpetijnboom), want in hun schaduw is het aangenaam. Vandaar dat jullie dochters overspel plegen en jullie schoondochters ontrouw zijn! - (Hosea 4: 13)(NBV21)

Hier bedoelde Hosea dat, aangezien God en het Hebreeuwse volk als gehuwde man en vrouw waren, hun aanbidding van heidense goden en baälim als overspel in de huwelijksrelatie was, en dat daarom de kinderen het vertrouwen en de trouw van de huwelijksgelofte niet zouden kunnen waarderen en hun zelfrespect zouden vernietigen in betreurenswaardige relaties.

> Luister, priesters! Hoor toe, oudsten van Israël! Leden van het hof, luister aandachtig! De rechtspraak is toch aan jullie toevertrouwd? – (Hosea 5: 1). (NBV21) [^1]

En hij stelt verder dat de ongerechtigheid van Israël zodanig is dat de zielen van het volk gescheiden zijn geraakt van de Alziel van de Vader en in zo'n toestand dat zij er niet aan zouden kunnen denken God te zoeken; als ze dat deden, zouden zij Hem niet vinden. Hun doen en laten creëerde een korst op hun ziel, zodat zij de gerechtigheid die van de Vader afstraalt niet konden zien, alsof een donkere wolk de uitstraling van de zon voor de ogen van de toeschouwer verborg. Alleen door verwijdering van de donkere wolk - het kwaad en de zonden - door het volk zelf kon het aangezicht van God opnieuw aan hen worden geopenbaard. Ik zal in mijn volgende preek verder gaan met de profetieën van Hosea.

Jezus van de Bijbel en Meester van de Goddelijke Hemelen.
<small>

[^1]: Vertaald uit de oorspronkelijke Engelse tekst luidt deze laatste zin: *"Uw vonnis is aanstaande (…)"*, welke tekst mij, gelet op de context, logischer voorkomt.
