---
title: "Preek 51 - Jeremia en het Nieuwe Verbond"
menu_title: ""
description: "Preek 51 - Jeremia en het Nieuwe Verbond"
date: 2024-02-01 06:00:01+00:104
draft: False
hidden: True
weight:
---
### Preek 51 - Jeremia en het Nieuwe Verbond

Jezus - ontvangen door Dr. Samuels op 7 augustus 1960, Washington, DC, USA.

Hier ben ik, Jezus.

Zo voelde Jeremia dat er een nieuw verbond tussen deze gevangenen in Babylonië in de maak was, waarin dit nieuwe inzicht in God voor hen een "nieuw hart" zou bewerkstelligen. Dit nieuwe hart was voor elk individu als mens - niet als louter lid van een collectiviteit - en verantwoordelijk voor zijn eigen daden en het aangaan van een persoonlijke relatie met God. Want, zei Jeremia:

> In die dagen zullen zij niet meer zeggen:  
De vaders hebben zure druiven gegeten,  
En de kinderen krijgen een bittere smaak in de mond.  
Maar ieder zal sterven om zijn eigen ongerechtigheid:  
Ieder die zure druiven eet, zal zelf de bittere smaak ervaren. - (Jeremia 31: 29 - 30) [^1]

Dit nieuwe hart in de mens met individuele verantwoordelijkheid als grondtoon moest komen als inzicht in zijn falen om acht te slaan op Gods wetten, en zijn verlangen om weer tot God te naderen. Dit berouw over het kwaad zou bereikt worden door een terugkeer uit Babylon naar het thuisland Juda:

*"Naar het land dat Ik aan hun vaderen gegeven heb, en zij zullen het bezitten,"* [^2] zei de Heer tegen Jeremia door zijn inzicht. De Heer zou de wonden van Israël helen, en het volk weer onder Zijn Bescherming nemen. Jeremia werd, kortom, doordrongen van de wetenschap dat de Babylonische gevangenen hun geloof in God zouden behouden en hun wegen en hun harten zouden zuiveren bij hun terugkeer tot Hem, zodat God opnieuw Zijn Liefde voor Zijn volk kon verklaren:

> Dit zegt de HEER:  
Het volk dat aan vernietiging ontkomen was  
ervoer in de woestijn mijn goedheid;  
Ik ging Israël voor en gaf het rust.  
Van ver is de HEER naar mij toegekomen.  
Ik heb je altijd liefgehad,  
mijn liefde zal je altijd vergezellen.  
Ik breng je weer tot bloei.  
(…)  
De dag breekt aan  
dat in Efraïm de wachters op de bergen roepen:  
Kom, laten we op weg gaan naar de Sion,  
naar de HEER, onze God! - (Jeremia 31: 2 - 6) (NBV21)

Het Nieuwe Verbond van het hart dat God met Israël zou sluiten, was er een dat geen onderricht nodig zou hebben, maar in de ziel van ieder mens zou zitten, zodat het kennen van de Heer eigen is aan de natuur van de mens. Dit zouden de gevolgen zijn van de terugkeer van de mens tot God en van Gods Liefde voor Zijn kinderen:

> De dag zal komen – spreekt de HEER –  
dat Ik met het volk van Israël en het volk van Juda een nieuw verbond sluit (…).  
Ik zal mijn wet in hun binnenste leggen en hem in hun hart schrijven. Dan zal Ik hun God zijn en zij mijn volk.  
Men zal elkaar niet meer hoeven te onderwijzen met de woorden: 'Leer de HEER kennen', want iedereen, van groot tot klein, kent Mij dan al – spreekt de HEER.  
Ik zal hun zonden vergeven en nooit meer denken aan wat ze hebben misdaan. - (Jeremia: 31: 31, 33 - 34) (NBV21)

Als je nu deze woorden zorgvuldig leest, zul je zien dat de betekenis is dat er met het Nieuwe Verbond van het hart niet meer gezondigd zal worden, want God kennen betekent Zijn Wil doen en Zijn Geboden gehoorzamen. Hier ligt in Jeremia's woorden de christelijke leer van de Genade, want ik leerde, en Paulus onderwees na mij, dat hij wiens ziel vervuld is met Gods Liefde, niet tot zonde wordt verleid. Jeremia voorspelde dus door God een tijd waarin het Hebreeuwse volk niet zou zondigen omdat de Natuur van God in hun ziel zou zijn. Hij zei niet dat de Natuur van God de Goddelijke Liefde was, want hij had geen kennis van de Goddelijke Liefde, maar hij had een geweldige intuïtie, je zou kunnen zeggen, een waarnemen als door een sluier, dat dit zo was, want Jeremia's hoofdstukken 30 en 31 zijn vervuld van een innerlijke ontroering als hij in lyrische bewoordingen de Liefde en Barmhartigheid beschrijft die God heeft voor zijn volk, wiens wonden Hij zal verbinden en die Hij zal doen terugkeren naar hun vaderland, vervuld van blijdschap en vreugde. Want zegt de Heer:

> (...) Want Ik ben voor Israël een Vader,  
En Efraïm is mijn eerstgeboren zoon. - (Jeremia: 31: 9) (NBV21)

Het Nieuwe Verbond tussen Juda en God moest niet langer het uiterlijke teken zijn van het oude verbond, de besnijdenis, maar was nu de persoonlijke relatie tussen God en mens. Mijn volgelingen gebruikten dit om de *"besnijdenis van het hart"* te benadrukken, waarbij de onzuiverheden van het hart werden weggenomen, zoals het oude verbond voorzag in het wegnemen van de onzuiverheden van de voorhuid. Jeremia verwachtte dat dit Nieuwe Verbond zou plaatsvinden met de terugkeer van de gevangenen naar Jeruzalem, wat volgens hem over ongeveer zeventig jaar zou zijn, of ongeveer 525 voor Christus, in grote lijnen, want hij kon toen de periode van ongeveer vijfhonderdvijftig jaar die de tijd van de Tweede Tempel tot aan mijn verschijning in Palestina beslaat, niet overzien.

Jezus van de Bijbel en Meester van de Goddelijke Hemelen.
<small>

[^1]: In de NBV21 luidt dit citaat: Dan zal men niet meer zeggen: 'Als de ouders onrijpe druiven eten, krijgen de kinderen stompe tanden', maar zal wie zondigt om zijn eigen zonden sterven. Wanneer iemand onrijpe druiven eet, zullen zijn eigen tanden stomp worden. Mij (de vertaler) komt de vertaling van het Engelse citaat van deze tekst (afkomstig uit de KJV) bruikbaarder (begrijpelijker) voor en is daarom niet vervangen door de NBV21.

[^2]: Jeremia 30,3.
