---
title: "Preek 76 - Jezus was, toen hij op aarde was, onder de indruk van Zacharia's geschriften"
menu_title: ""
description: "Preek 76 - Jezus was, toen hij op aarde was, onder de indruk van Zacharia's geschriften"
date: 2024-02-01 06:00:01+00:129
draft: False
hidden: True
weight:
---
### Preek 76 - Jezus was, toen hij op aarde was, onder de indruk van Zacharia's geschriften

Jezus - ontvangen door Dr. Samuels op 4 januari 1966, Washington, DC, USA.

Hier ben ik, Jezus.

Bij het negende hoofdstuk van Zacharia is het nodig om een pauze in te lassen en enkele opmerkingen te maken. De inhoud van de laatste zes hoofdstukken hebben, wat het onderwerp betreft, niets gemeen met de voorgaande en veel commentatoren van profeten uit het Oude Testament hebben dan ook het gevoel dat een tweede Zacharia ze geschreven heeft. Dit is echter een geval waarin dezelfde persoon alle hoofdstukken heeft geschreven, ongeacht het volledig nieuwe materiaal dat is geïntroduceerd; we vinden eerder dezelfde visionair en dezelfde optimist, op een grotere en meer weidse schaal.

Er gaan zo'n 25 jaar voorbij voordat Zacharia zijn resterende hoofdstukken schrijft. De Tempel was gerestaureerd in 516 v. Chr. en alles leek vredig; maar in 490 v. Chr. vond de slag bij Marathon plaats en 10 jaar later versloegen de Grieken de Perzen in de zeeslag bij Salamis. Vandaar dat Zacharia, nu een man van middelbare leeftijd, in deze historische gebeurtenissen een teken ziet om opnieuw de profetische pen ter hand te nemen en te luisteren naar de stem van de Heer. Nu is hij niet langer geïnteresseerd in de Tempel, een voldongen feit, maar in het lot van de Joden en Jeruzalem als Perzië wordt veroverd door de Grieken, zoals bleek toen Alexander de Grote ongeveer 150 jaar later ten tonele verscheen. De conclusie van Zacharia is dat nu Israël, het Heilige Land, weer in het bezit van de Joden is, elke aanval van de Grieken of een combinatie van naties tegen Jeruzalem dit keer moet mislukken, zelfs als God zelf uit de hemel moest neerdalen en vechten, staande op Zijn Heilige Berg, om Zijn volk van de ondergang te redden. Zijn stem bracht de Hebreeën terug uit ballingschap in Babylonië. Zijn ijver zou, indien nodig, deze keer de overwinning voor Zijn volk brengen, als het aangevallen zou worden. Daarom moeten de Joden de toekomst met vertrouwen tegemoetzien, ongeacht de omwentelingen onder de heidense volken; de dreiging van Griekenland zou vervagen, Jeruzalem zou de tempelstad van de hele wereld worden waarheen volken van overal zouden komen om te aanbidden, en in die toekomstige dag *"zal de HEER koning worden over de hele aarde. Dan zal de HEER de enige God zijn en zijn naam de enige naam."* - (Zacharia 14:9) (NBV21)

Toen ik in Palestina op aarde was, was ik zeer geïnteresseerd in de geschriften van Zacharia, niet alleen vanwege het geloof in de Liefde van de Heer en de bescherming van Zijn volk, maar ook vanwege de figuur van de Messias die hij als visioenen introduceerde. Dit beroep op het Messiasschap komt al voor in hoofdstuk 9: 9 en 10, die in religieuze kringen zeer gevierd worden:

> Juich, vrouwe Sion,  
Jeruzalem, schreeuw het uit van vreugde!  
Je koning is in aantocht,  
bekleed met gerechtigheid en zege.  
Nederig komt hij aanrijden op een ezel,  
op een hengstveulen, het jong van een ezelin.  
Ik zal de strijdwagens uit Efraïm verjagen  
en de paarden uit Jeruzalem;  
de oorlogsboog wordt gebroken.  
Hij zal vrede stichten tussen de volken.  
Zijn heerschappij strekt zich uit van zee tot zee,  
van de Rivier tot aan de einden der aarde. - (Zacharia 9: 9-10) (NBV21) [^1]

Nu kan er geen twijfel bestaan over de nieuwe dimensie in Israëls conceptie van de Messias. Hier is hij niet langer de conventionele heerser die door God gezalfd is via het priesterschap; de Messias, van wie Zacharia had aangenomen dat hij Zerubbabel was, had de tegenstand van de Perzen niet overleefd, en je zou ook kunnen zeggen het priesterschap, omdat deze organisatie bang was voor inperking van haar macht door een inheemse wereldlijke macht. Zacharia zag nu dat de Messias die zou komen weliswaar een mens moest zijn, maar wel bezeten van transcendente geestelijke kwaliteiten van nederigheid en liefde. Bovendien zag Zacharia dat de Messias van God niet alleen Israël op het hart zou hebben, maar de hele mensheid.

Hier was dus een concept van de Messias dat verder ging dan een conventionele koninklijke figuur, een die begiftigd was met een menselijke geest en een breedte die de betekenis van de term een ongekende grootsheid gaf. De Messias zou vrede brengen in de verscheurde wereld door zijn zorg, zijn barmhartigheid en zijn liefde. Ik was erg onder de indruk van deze verzen in Zacharia en de Liefde in mijn hart vertelde me dat dit concept van de Messias meer in overeenstemming was met wat God voor Zijn Christus wilde. En toen ik op weg ging naar Jeruzalem, koos ik ervoor om de stad binnen te gaan precies op de manier die beschreven wordt in de regels die ik zojuist geciteerd heb; ik reed aan het hoofd van mijn volgelingen, gezeten op een ezel. Je ziet dat de profeten van Israël heel belangrijk voor mij waren in mijn intellectuele vorming als de Messias die het Hebreeuwse volk beloofde.

Maar hoewel Zacharia het visioen van de Messias zag als Gods Wil voor liefde en vrede, zag hij overal om zich heen oorlog en strijd. Hij voelt dat de Grieken de plaats van de Perzen zullen innemen en Klein-Azië en het Midden-Oosten zullen aanvallen. Dit hadden ze in voorbije eeuwen gedaan, toen de Grieken Troje hadden verwoest en de Filistijnen Israël waren binnengevallen. Nu lagen er nieuwe oorlogen in het verschiet. De Perzen waren nu in gevecht met de Grieken, maar Zacharia voorzag machtige landaanvallen. Deze vonden veel later plaats, in de dagen van Alexander de Grote. Zacharia was daarom bang voor oorlogsvoering tegen Jeruzalem, zelfs in die mate dat Juda, het land rondom de stad, de klap van de invasie zou voelen en de vijand op zijn beurt zou aanvallen. Hier wilde Zacharia zijn toehoorders een gevoel van veiligheid geven. God zou nu voor hen vechten, zoals Hij niet had gedaan in de verdediging tegen Babylonië. Eerder had Hij gestraft; nu zou Hij verlossen:

> Maar de HEER zal tegelijkertijd de inwoners van Jeruzalem steunen: de zwakste onder hen zal op die dag zo sterk zijn als David en het huis van David zal hen leiden alsof God zelf hen leidde, alsof er een engel van de HEER voor hen uit ging. Op die dag zal Ik alles in het werk stellen om de volken uit te roeien die Jeruzalem belagen. Het huis van David en de inwoners van Jeruzalem echter zal Ik vervullen met een geest van mededogen en inkeer. Ze zullen zich weer naar Mij wenden, en over degene die ze hebben doorstoken, zullen ze weeklagen als bij de rouw om een enig kind; hun verdriet zal zo bitter zijn als het verdriet om een eerstgeborene. - (Zacharia 12: 8 - 10) (NBV21) [^2]

Dit is nu een profetie die aan de Vader zelf wordt toegeschreven, met betrekking tot een verdediging van Jeruzalem. Hij zou de Hebreeuwse soldaten moed en dapperheid inboezemen, maar Hij zou ook Zijn Geest over het volk uitstorten. Ik heb Zacharia gevraagd wanneer dit plaatsvond, of zou plaatsvinden, en wie de persoon was om wie ze rouwden, en Zacharia vertelde me dat hij geïnspireerd was door een visioen zoals hij dat in eerdere profetieën had ontvangen, en kon alleen maar zeggen dat dit een kwestie van interpretatie was. Hij zei echter wel dat hij niemand in de geestenwereld kende die naar voren was gekomen om te verkondigen dat hij die persoon was, zelfs koning Josia niet, die door farao Necho bij Meggido was gedood, en hij dacht dat dit verwees naar de Messias, zoon van Jozef, die volgens een oude Hebreeuwse traditie gewelddadig zou sterven bij het uitvoeren van zijn missie. Ik heb bedacht dat dit zou kunnen verwijzen naar de moord op Gedalja, de gouverneur van Jeruzalem op het moment dat het werd veroverd door Nebukadnessar, door leden van het Hebreeuwse koningshuis. Er werd een dag van nationale rouw ingesteld om deze afschuwelijke daad te gedenken, en zijn dood werd diep gevoeld en betreurd. Ik kan me niet aansluiten bij de algemene Joodse interpretatie dat de martelaar waarnaar verwezen wordt de Joodse soldaten waren die gevallen waren voor de heidense aanvallen, maar de Talmoed verklaart (Sukka, 52A), net als Zacharia, dat dit verwijst naar de Messias en zijn vroegtijdige dood. Natuurlijk beschouwt het Nieuwe Testament de profetie als vervuld door mijn dood buiten Jeruzalem. Als dit waar is, dan is de profetie verbazingwekkend, maar ik geloof niet graag dat het bewijs sterk genoeg is om als overtuigend te worden beschouwd. Tegelijkertijd wist ik, toen ik me realiseerde dat ik de Messias van God was, dat mijn weg in het prediken van verlossing door Gods Liefde onvermijdelijk de vijandigheid zou oproepen van hen wier concept van het Jodendom geen verdere ontwikkeling toeliet, evenals de vijandschap van hooggeplaatste functionarissen wier posities zouden kunnen worden opgeheven door aanvaarding van het "goede nieuws", en vervolging door de Romeinse autoriteiten in naam van opstand tegen de bestaande orde, wiens plicht het was om die te handhaven.

Verder verwijst het begin van hoofdstuk 13 naar een fontein van water in Jeruzalem:

> Op die dag zal er een bron ontspringen waarin de nakomelingen van David en de inwoners van Jeruzalem hun zonde en onreinheid kunnen afwassen. - (Zacharia 13: 1) (NBV21) [^3]

Aangezien de enige beek in Jeruzalem de Kidronbeek is, werd hier verwezen naar Ezechiëls visioen van wateren die uit de Tempel stromen (Ezechiël 47: 1) en profetisch van aard. In de tijd van mijn komst kon deze fontein voor het Huis van David en de mensen van Jeruzalem geen betekenis hebben in fysieke zin voor wassingen, maar alleen in de zin van het uitstromen van Gods Goddelijke Liefde naar mij als Zijn Messias en naar de mensen die naar mijn prediking van Gods nieuwe verlossing door Zijn Liefde wilden luisteren en bidden en het verkrijgen zoals ik hen aanspoorde te doen, en naar degenen in de geestenwereld die mijn prediking wilden volgen, ongeacht hun verblijfplaats en zielsgesteldheid. Zo waren de geschriften van Zacharia uiterst levendig voor mij en begreep ik veel over mijn missie als de Christus door deze profeet van Israël die het woord van God ontving eeuwen voor mijn komst.

Jezus van de Bijbel en Meester van de Goddelijke Hemelen.
<small>

[^1]: Dit citaat zoals opgenomen in deze preek luidt, vertaald uit het Engels, als volgt: Verheug u zeer, o dochter van Sion, schreeuw, o dochter van Jeruzalem; zie, uw Koning komt tot u; Hij is rechtvaardig en barmhartig; nederig en rijdend op een ezel, ja op een veulen, het veulen van een ezelin. En Ik zal de wagen van Efraïm de pas afsnijden, en het paard van Jeruzalem, en de strijdboog zal worden gebroken. En hij zal vrede spreken tot de volken; en zijn heerschappij zal zijn van zee tot zee, en van de rivier tot aan de einden der aarde. - (Zacharia 9: 9-10)

[^2]: Dit citaat zoals opgenomen in deze preek luidt, vertaald uit het Engels, als volgt: Te dien dage zal de Heer de inwoners van Jeruzalem verdedigen; en wie te dien dage onder hen struikelt, zal zijn als David (zo dapper en machtig zal hij zijn). En het huis van David zal zijn als een goddelijk wezen, als de engel des Heren voor hun aangezicht. En het zal geschieden dat Ik Mij zal instellen om alle volken te vernietigen (als hun schuld hun vernietiging rechtvaardigt). Die tegen Jeruzalem komen: En ik zal over het huis van David en over de inwoners van Jeruzalem, de Geest van genade en smeekbede uitstorten (dat wil zeggen de geest van verlossing en gebed). En zij zullen Hem aanschouwen, Die zij doorstoken hebben, en zij zullen om Hem rouwen, zoals iemand rouwt om zijn enige zoon... - (Zacharia 12: 8-10). De zinsneden tussen haakjes behoren niet tot het citaat en zijn in de preek toegevoegd ter verduidelijking.

[^3]: Dit citaat zoals opgenomen in deze preek luidt, vertaald uit het Engels, als volgt: *"Te dien dage zal er een fontein geopend worden voor het huis van David en voor de inwoners van Jeruzalem, tot reiniging en besprenkeling, van zonde en onreinheid."* - (Zacharia 13: 1)
