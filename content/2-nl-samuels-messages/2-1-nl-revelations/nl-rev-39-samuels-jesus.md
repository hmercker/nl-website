---
title: "Openbaring 39 - De parabel van de wijze en dwaze maagden uitgelegd en het sluiten van de Goddelijke Hemelen"
menu_title: ""
description: "Openbaring 39 - De parabel van de wijze en dwaze maagden uitgelegd en het sluiten van de Goddelijke Hemelen"
date: 2024-02-01 06:00:01+00:39
draft: False
hidden: True
weight:
---
### Openbaring 39 - De parabel van de wijze en dwaze maagden uitgelegd en het sluiten van de Goddelijke Hemelen

Jezus - ontvangen door Dr. Samuels op 29 maart 1955, Washington, DC, USA.

Hier ben ik, Jezus.

Ik ben hier vanavond, net als voorheen, om je opnieuw te schrijven over het Nieuwe Testament en de vele fouten die daarin staan, en ik zal doorgaan met het bespreken van de gelijkenis van de wijze en dwaze maagden, die eigenlijk een gelijkenis is om te laten zien dat de Goddelijke Liefde noodzakelijk is voor een woning in de Goddelijke Hemelen.

Als we beseffen dat de bruidegom de Hemelse Vader is en de tien maagden symbool staan voor Zijn kinderen, zal het gemakkelijker te begrijpen zijn als we zien dat de lamp die ieder bezit de ziel is, en de olie de Goddelijke Liefde. Zoals de olie nodig is om de lamp te laten gloeien, zo heeft de ziel ook de Goddelijke Liefde nodig om haar te laten gloeien en het licht uit te stralen; en het is de brandende lamp, of de ziel met de Goddelijke Liefde, die de toegang van de mens tot de Goddelijke Hemelen en haar vreugden mogelijk maakt, die ik heb voorgesteld in termen van een huwelijksfeest. Zij die verzuimen olie in hun lamp te doen, of beter gezegd, de Goddelijke Liefde te verkrijgen door gebed tot de Vader, kunnen de Goddelijke Hemelen niet binnengaan en onsterfelijkheid bereiken.

Een andere van de gelijkenissen die ik onderwees en die over de Goddelijke Liefde handelen, is de verloren zoon en dat het mogelijk is voor de zondaar om naar de Hemelse Vader terug te keren en beloond te worden met het feest en de vreugden van de terugkeer, na diens eigenzinnigheid als zondaar. De Vader is altijd bereid Zijn Goddelijke Liefde te schenken aan de zondaar die Zijn Liefde zoekt, ongeacht zijn gebrek aan rechtschapenheid. En het is heel vaak het vasthouden aan morele wetten en het bevredigende gevoel dat daarmee gepaard gaat, dat een mens ervan weerhoudt de Goddelijke Liefde van de Vader te zoeken.

Met betrekking tot de Goddelijke Hemelen en haar bewoners rijst de vraag wat er kan gebeuren met de ziel zonder de Goddelijke Liefde wiens partner zich in de Goddelijke Hemelen bevindt op het moment dat de Goddelijke Liefde voor de tweede keer aan de mensheid zal worden onttrokken en de Goddelijke Hemelen zullen worden voltooid en haar poorten gesloten. Het feit dat een ziel duplex is en niet compleet zonder haar partner brengt een complicatie met zich mee, voor zover het betreft het feit dat sommige Goddelijke Engelen in de Goddelijke Hemelen zielspartners hebben die de Goddelijke Liefde van de Vader niet bezitten en die bewoners zijn in de geestelijke hemelen.

De Vader heeft in Zijn Liefdevolle Genegenheid en Barmhartigheid voorzien in een manier om te voorkomen dat zulke zielen in de Goddelijke Hemelen van hun minder glorieuze partners worden beroofd, door hun niet de mogelijkheid te ontnemen om de Goddelijke Liefde te verkrijgen nadat die is ingetrokken. Hoe lang echter het voorrecht van deze geestelijke wezens om de Goddelijke Liefde te verkrijgen, nadat die aan de anderen is ontnomen, zal voortduren, is iets dat de Vader niet heeft geopenbaard, maar we weten wel dat de Vader erop gebrand is Zijn verloste kinderen volkomen gelukkig te maken door te voorzien in de uiteindelijke ontvangst van de Goddelijke Liefde en de aanvaarding in de Goddelijke Hemelen van die geestelijke wezens wier partners zich reeds in de Goddelijke Hemelen bevinden.

Alles zal in het werk worden gesteld, doch in overeenstemming met de vrije wil van mens en geest, om deze geestelijke wezens het nut te doen inzien van het zoeken naar de Goddelijke Liefde en in alle eeuwigheid met hun partners te kunnen leven, maar voor hoe lang, en de gevolgen van hardnekkige weigering door deze geestelijke wezens tijdens het gegunde respijt, is nog niet bekend, want dat weet God alleen en Hij heeft het mij niet geopenbaard. Dit alles maakt echter deel uit van het geschenk aan mens en geestelijk wezen van de zielspartnerliefde die Hij graag voltooid wil zien, en ook hier zou het gegunde respijt geen opschorting of overtreding zijn van Zijn wet strekkende tot het terugtrekken van de Liefde, maar de werking van een wet die daarboven staat.

Ik ga nu nog enkele opmerkingen maken over de passage in I KorintiÃ«rs, hoofdstuk 3, vers 16: *"Weet gij niet, dat gij de tempel des Heren zijt en dat de Geest Gods in u woont?"* [^1]. Deze passage werd oorspronkelijk geschreven door Paulus, de apostel, maar het werd herschreven en bevat niet langer de woorden zoals ze door Paulus werden geformuleerd. De brief was geschreven aan leden van de kerk te Korinthe, en Paulus schreef op een manier die aangaf dat de leden in het bezit waren van de Goddelijke Liefde die door de Heilige Geest werd overgebracht. Vaak gebruikten ze daarvoor de term, *"bezeten zijn van de Geest,"* om te zeggen: vervuld zijn van de Goddelijke Liefde door de Heilige Geest. De schrijver heeft Paulus' gebruik van het woord "geest" verward met de Geest van God, wat niet de Heilige Geest is, maar die geest die de mens bij zijn schepping is gegeven en waarvan de werking leidt tot de volmaakte natuurlijke mens. Dat bedoelde Paulus niet, zoals ik al zei, maar veeleer de Heilige Geest en de zielen van de leden van de Korinthische gemeente die vervuld zijn met de Goddelijke Liefde. Met *"tempel van God"* bedoelde Paulus gewoon de ziel, en zijn passage verwees naar de van de Goddelijke Liefde vervulde ziel van de mens.

De aan de mens gegeven Geest van God werkt op de mens en vult de mens niet; ook de Heilige Geest vult de mens niet, maar brengt eenvoudigweg de Goddelijke Liefde van de Vader over in de ziel van de mens. De Goddelijke Natuur van God is niet in de mens, behalve wanneer de Goddelijke Liefde in de ziel van die mens komt door de werking van de Heilige Geest. En de Geest van God, die een heel andere kracht is die gehoorzaamt aan Gods bevel, heeft die functie niet en kan ook niet de Essentie van God betreffen, die Zijn Goddelijke Liefde is en geen enkele andere eigenschap of manifestatie van God.

Het is daarom volkomen misleidend en onjuist om te geloven dat de Geest van God in de ziel van de mens de Goddelijke Liefde is en dus God of Zijn Natuur die in de ziel van de mens woont. De enige manier om dit te bereiken is door de Goddelijke Liefde te zoeken door ernstig gebed, en in antwoord op zo'n gebed zendt de Vader Zijn Heilige Geest om Zijn Goddelijke Liefde over te brengen in de ziel van die mens of dat geestelijk wezen wanneer deze er aldus ernstig om bidt. De Geest van God heeft nog andere functies en houdt zich bezig met de ontwikkeling van de morele en intellectuele kwaliteiten van de mens.

Dit zou voldoende moeten zijn om aan te tonen dat Gods Goddelijke Natuur niet in de ziel van de mens woont als gevolg van de schepping, want er is niets van Zijn Natuur in het door Hem geschapen schepsel en het is alleen door het hierboven beschreven proces, en dat mijn opdracht was om de mensheid te onderwijzen toen ik op aarde was, dat de transformatie kan plaatsvinden en de ziel van de mens vervuld kan worden met Gods Natuur.

Ik denk dat ik voor vanavond genoeg heb gezegd over deze Bijbelse onderwerpen, waarvan het niet mijn bedoeling was om het laatste te bespreken, tenzij je erom vroeg; en met mijn liefde voor jou en Dokter Stone, en met mijn liefde en zegeningen over jullie beiden, sluit ik af en zeg ik goede nacht.

Je oudere broer en vriend, Jezus van de Bijbel en Meester van de Goddelijke Hemelen.
<small>

**Opmerking:** Veel mensen zijn ontzet dat voorspeld wordt dat de "hemel" zal sluiten. Toch zegt de Bijbel dat, met als enige verschil dat we uit de Padgett Boodschappen weten dat het sluiten van de hemelen verwijst naar de Goddelijke hemelen, en dat het niet betekent dat degenen die erbuiten vallen in de hel zijn, integendeel. [Zie deze boodschap voor toelichting](/4-nl-contemporary-messages/4-1-nl-cont-messages-by-date/4-1-5-nl-messages-2001/nl-2001-9-3-1-hr-judas/).

[^1]: Deze tekst is vertaald overeenkomstig uit de KJV afkomstige tekst. In verband met de opmerkingen over deze passage is niet gekozen voor de tekst van de NBV, die luidt: 'U weet toch dat u een tempel van God bent en dat de Geest van God in uw midden woont?'
