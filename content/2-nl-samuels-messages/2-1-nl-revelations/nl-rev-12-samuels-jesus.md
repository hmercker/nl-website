---
title: "Openbaring 12 - Jezus geeft uitleg over passages van het Evangelie van Johannes"
menu_title: ""
description: "Openbaring 12 - Jezus geeft uitleg over passages van het Evangelie van Johannes"
date: 2024-02-01 06:00:01+00:12
draft: False
hidden: True
weight:
---
### Openbaring 12 - Jezus geeft uitleg over passages van het Evangelie van Johannes

Jezus - ontvangen door Dr. Samuels op 7, 14 & 30 juni 1955, Washington, DC, USA.

Hier ben ik, Jezus.

In het evangelie van Johannes, hoofdstuk 5, vers 22, moet de uitspraak *"De Vader veroordeelt zelfs niemand, maar laat alle oordeel over aan de zoon,"* zo worden uitgelegd dat de Vader inderdaad niet veroordeelt, maar dat de mens zichzelf veroordeelt door de herinneringen aan zijn wandaden en zondige gedachten die hij meebrengt naar de geestenwereld, waar de compensatiewet inwerkt op deze onharmonische herinneringen van dat geestelijk wezen, en hem loutert door een proces van lijden terwijl deze herinneringen in hem branden en vernietigd worden, hetgeen gepaard gaat met duisternis en gevoel van ongeluk veroorzaakt door zijn verblijfplaats. Jezus oordeelt niet en heeft ook niet de macht om te oordelen, zoals het Nieuwe Testament beweert, maar ik ben slechts een bewaarplaats voor het principe van de Goddelijke Liefde, waarvan de bron in de Vader is, en door het Geloof in Zijn Liefde wordt een geestelijk wezen in staat gesteld in zijn gebeden tot de Vader om Zijn Liefde, de toestand van lijden en duisternis te overwinnen, want als de Goddelijke Liefde van de Vader de ziel van de geest binnentreedt, wordt het kwaad in zijn ziel verdreven en de herinnering aan dat kwaad van hem uitgewist, en de compensatiewet heeft dat niets om daarop in te werken en het geestelijk wezen wordt bevrijd van diens werking. En dit is het resultaat van de werking van de Goddelijke Liefde: dat zij de ziel die haar bezit in staat stelt het kwaad uit te bannen en zo haar vooruitgang uit de duisternis en het lijden in de hellen zo veel sneller te realiseren en Een-Zijn [^1] met de Vader en een verblijf in de Goddelijke Hemelen te bewerkstelligen.

Het oordeel is dus niet een kwestie van rechter zijn, maar eenvoudig die werking van de compensatiewet, waardoor een geestelijk wezen de straffen van zijn overtredingen van Gods wetten moet ondergaan, maar het is niet God noch ik die dit lijden veroorzaakt, maar de herinneringen van het geestelijk wezen zelf, die datgene bevatten waarop de wet werkt totdat genoegdoening is verkregen. Ik ben geen rechter, en de Vader evenmin in de zin zoals die door stervelingen wordt begrepen, maar de wil van een mens bepaalt om de Liefde van de Vader te zoeken of om deze af te wijzen, en die is de rechter die de mens veroordeelt tot het lijden dat door zijn geestelijke toestand wordt veroorzaakt, of hem beloont met de uitroeiing van zijn zondige natuur als de Goddelijke Liefde in zijn ziel instroomt en hem ervan vervult en hem daardoor geschikt maakt voor het geluk en de heerlijkheid van de Goddelijke Hemelen.

Het concept dat ik de rechter van de wereld ben, dat ik op een dag zal komen om haar te oordelen, is volkomen onjuist en illusoir, en het is nooit door mij onderwezen, en ik heb ook nooit mijn leerlingen of toehoorders laten begrijpen dat mijn heerschappij een aardse zou zijn en dat ik koning der Joden zou zijn in een andere dan geestelijke zin.

#### Ontvangen 14 juni 1955

Om verder te gaan met Johannes, hoofdstuk 5, vers 28, waarin staat: *"En spoedig, en de tijd is gekomen, zullen de doden de stem van de Heer horen en zij die horen, zullen gered worden"*, wil ik de betekenis van dit vers uitleggen zoals het geïnterpreteerd moet worden. Het betekende dat zij die in de geestenwereld leven, ongeacht hun sfeer van licht of duisternis, zouden horen dat Gods Goddelijke Liefde voor alle zielen, sterfelijk op aarde of in de geestenwereld, beschikbaar kwam, en dat zij die de kans grepen om de Goddelijke Liefde door gebed te verkrijgen, na verloop van tijd en in overeenstemming met de intensiteit van het zielsverlangen en de inspanningen in staat zouden worden gesteld de Goddelijke Hemelen en de onsterfelijkheid binnen te gaan. Ik bedoelde niet letterlijk, zoals het Nieuwe Testament impliceert, dat de dode lichamen van stervelingen weer levende wezens zouden worden door de hergroepering van de bestanddelen waaruit het lichaam bestaat en dat de zielen van deze herrezen stervelingen uit de geestenwereld zouden terugkeren om deze lichamen weer te betrekken, en dit is een absurditeit die het Nieuwe Testament als gezaghebbend en als van mijn lippen komend onderwijst. Het vers bedoelde dat de dode ziel, dat wil zeggen de ziel die zich niet bewust is van geestelijke zaken, door te luisteren naar de boodschap wakker kon worden en zo de zaken van de geest kon zoeken en een toereikende hoeveelheid van de Goddelijke Liefde kon verkrijgen, die door die ziel zowel in het vlees als in de geestenwereld kon worden verkregen.

In hetzelfde hoofdstuk van Johannes liet ik zien dat Mozes over mijn komst profeteerde in het boek Deuteronomium, hoofdstuk 18, vers 15, toen hij schreef: *"De Heer uw God zal voor hen in hun midden en gelijk aan mij een profeet doen opstaan en naar hem zullen zij luisteren.... Ik zal hem mijn woorden in de mond leggen en hij zal hun alles vertellen wat ik zal bevelen,"* en het belangrijke deel van de profetie was dat deze profeet, dat wil zeggen ik, gelijk moest zijn aan God zelf, en deze gelijkenis moest op zielsniveau tot stand komen, want mijn ziel moest vervuld worden van de aard van de Vader, die de Goddelijke Liefde is, en naarmate ik voortdurend bad om Zijn Liefde en meer van Zijn Liefde verkreeg, zou ik meer kennis ontvangen en in het bezit komen van onsterfelijkheid. Deze profetie van Mozes heb ik heel vaak gebruikt bij het uitleggen van mijn missie als de Messias.

#### Ontvangen op 30 juni 1955

Met betrekking tot de vragen die je me wilt laten beantwoorden: *"Niemand kan tot Mij komen, tenzij de Vader hem tot Mij trekt en Ik zal hem opwekken op de laatste dag,"* uit het evangelie van Johannes, hoofdstuk 6, vers 44. Dit nu is onjuist en je beseft natuurlijk dat Johannes deze uitspraak niet geschreven heeft, zoals dat ook het geval is met vele andere uitspraken in het evangelie, waar ik al op gewezen heb en weer andere die ik in de loop van de tijd nog zal ophelderen. Want ook hier is het niet de Vader die de mens Zijn Wil oplegt en dus niet trekt, maar het zijn de verlangens en het streven van de mens in zijn ziel die de mens ertoe brengen zich tot de Vader te wenden en Zijn Liefde te zoeken. Verder gaat het er niet om dat de mens zich tot mij wendt, want ik ben slechts de boodschapper van de Vader, naar de aarde gezonden om het opnieuw schenken van de Goddelijke Liefde aan de mensheid te verkondigen, met mijzelf als bewijs dat die Liefde beschikbaar was, en de mens verkrijgt de Goddelijke Liefde en de verzoening met de Vader door zijn zielsverlangen naar de Vader, en zelfs wanneer de mens zijn gedachten naar mij richt in de verkeerde gedachte dat ik God ben, of de gedachte dat ik de Zoon van God ben, gaat zijn zielsverlangen werkelijk uit naar de Vader. En nogmaals moet ik, ten koste van herhaling, verklaren dat Ik niemand op de laatste dag opricht, want er is geen dag des oordeels zoals de orthodoxen die opvatten, maar de mens oordeelt over zichzelf en richt zichzelf op door de compensatiewetten die zijn voortgang naar het licht in de geestenwereld regelen en ook door de werkzaamheid van de Goddelijke Liefde.

Je ziet dus dat de verklaring absoluut onjuist is en een volkomen verkeerde indruk wekt wat betreft de verhouding van de mens tot God en tot het oordeel. Deze verkeerde opvatting over wat het oordeel is en wat het niet is, blijkt opnieuw uit de uitspraak in Johannes, hoofdstuk 9, vers 39: *"Voor het oordeel ben Ik in deze wereld gekomen, opdat zij die niet zien, zien en opdat zij die zien, blind worden."*

Het is een feit dat mijn komst niets te maken had met een zogenaamde oordeelsdag, maar door de mens te wenden tot de Vader en Zijn Goddelijke Liefde hielp ik de mensheid, althans degenen die mijn boodschap ontvingen, om een helder thuis te vinden in de geestenwereld en een manier om te ontsnappen aan het oordeel dat wordt opgelegd door de compensatiewetten, en dit is het enige oordeel waar ik de hand in had. Verder kwam ik naar de aarde opdat alle mensen de grote waarheden van het hernieuwde geschenk van de Goddelijke Liefde van de Vader zouden kunnen waarnemen, en opdat zij die blind waren zouden kunnen zien, en daarmee bedoel ik zowel lichamelijk als geestelijk. Ik kon niemand van de waarheid doen afwijken, als hij die eenmaal begrepen had, en het was mijn missie om de hele mensheid tot de waarheid te brengen. Ik zou Jezus de Christus niet zijn geweest als ik geprobeerd had de mensen af te keren van God en de Waarheid en de Goddelijke Liefde, maar in feite hielp ik de mensen, zelfs als ze de grote waarheid van de Goddelijke Liefde niet wilden aanvaarden, om hun geloof in Gods grote wetten van de natuurlijke liefde en de daaraan ten grondslag liggende morele code te herbevestigen.

Zie je, hoe onjuist deze aan Johannes toegeschreven uitspraken zijn en hoe verkeerd zij begrepen worden en een verkeerde voorstelling geven van mij en mijn missie op aarde?

Ik weet dat je deze twijfels had over deze passages in het evangelie van Johannes en ik ben heel blij dat ik je daarover kan schrijven. Blijf deze twijfels dus noteren terwijl je de evangeliën bestudeert en ik zal je schrijven over de waarheid ervan. Ik stop nu en met mijn liefde voor jou en Dokter Stone zeg ik goede nacht, je vriend en oudere broer, Jezus van de Bijbel en Meester van de Goddelijke Hemelen.
<small>

[^1]: Zie [noot 2 bij Openbaring 11](/2-nl-samuels-messages/2-1-nl-revelations/nl-rev-11-samuels-jesus/#noot-2-openbaring-11). Het zal duidelijk zijn dit Een-Zijn (At-onement) gepaard gaat met verzoening (atonement) met de Vader.
