---
title: "De getuigenis van Dr. Leslie R. Stone"
menu_title: "De getuigenis van Dr. Leslie R. Stone"
description: "De getuigenis van Dr. Leslie R. Stone"
date: 2024-02-01 06:00:01+00:03
draft: False
hidden: False
weight: 70
---
### De getuigenis van Dr. Leslie Rippon Stone

*De originele uitgever van de Padgett Berichten.*

![stone](/portraits/nl-leslie-r-stone.jpg)

Deze getuigenis is het resultaat van de vele vragen die zijn opgekomen naar aanleiding van de publicatie van de delen I en II van de Berichten van Jezus en de Hemelse wezens; die ik voor het eerst in druk uitgaf in 1940 [^1], en die daarna drie edities beleefden. Bij de publicatie van deze vierde editie van deel I integreer ik al die vragen van belangstellende lezers in een nieuw getuigenis, dat laat zien hoe het kwam dat Mr. Padgett deze opmerkelijke berichten kon ontvangen. Het vertelt hoe ik Mr. Padgett ontmoette en mijn redenen om te geloven dat hij werkelijk in staat was berichten te ontvangen, niet alleen van gewone zielen uit de geestenwereld maar ook van de hoogste geestelijke wezens afkomstig uit de Goddelijke Hemel, wier Meester Jezus van Nazareth is.

Ik werd op 10 november 1876 geboren in Aldershot, Hampshire, Engeland, als tiende van dertien kinderen. Ik bezocht de openbare school aldaar en volgde later cursussen aan de Grammar School van Farnham, Surrey, gesticht door Koning Edward VI. Daarna werkte ik in de zadelmakerij van mijn vader, William Stone, in Aldershot, en later in Londen. Toen de zaken verslapten, emigreerde ik in 1903 naar Toronto, Canada. Bij die gelegenheid vroeg mijn moeder, die een groot geloof had in het gebed, aan de Hemelse Vader om haar te laten weten wat Zijn Wil was. Zijn antwoord was dat ik moest gaan.

In Toronto werd ik op een dag aangetrokken door een aankondiging van een Spiritualistische bijeenkomst. Nooit eerder had ik er een bijgewoond, maar ik was nieuwsgierig en ging. Het medium, dat vanaf het podium berichten doorgaf, wees naar mij en zei: "Je vader, die zegt dat hij William Stone is, is hier, en is blij dat hij je kan begroeten." Het medium beschreef toen mijn vader, zoals ik hem gekend had. Hij was nooit in de Nieuwe Wereld geweest en was gestorven toen ik zeven jaar oud was. Onder de gegeven omstandigheden kon deze vrouw deze informatie nauwelijks hebben kunnen geven zonder direct contact met de geest van mijn vader.

Na deze ervaring begon ik veel boeken over het Spiritualisme te lezen, zoals Nature's Divine Revelation, van Andrew Jackson Davis, en ook The Great Harmonia van dezelfde auteur. Deze boeken hadden een diepgaande uitwerking op me, want het geloof in de religieuze leerstellingen die mijn moeder, een zeer gelovige Baptiste, me geleerd had, kon me niet langer boeien als schatkamer van Waarheden. Ik geloofde in het bestaan van een grote geestenwereld en in de communicatie tussen stervelingen en geesten. Tegelijk echter bevredigde het Spiritualisme zoals het onderwezen werd, niet helemaal de hunkeringen van mijn ziel, zo moet ik bekennen. Pas toen ik Mr. James E. Padgett ontmoette en de berichten las die - daar ben ik heilig van overtuigd - van Jezus en de Hemelse geestelijke wezens afkomstig waren, was ik tevreden dat ik eindelijk de grote religieuze Waarheden echt had leren kennen en dat ik de weg naar de Vader en de verzoening met Hem kende.

Het duurde elf jaar na mijn komst naar de Nieuwe Wereld voor ik Mr. Padgett ontmoette. Gidsen uit de geestenwereld raadden me aan naar Detroit te gaan. Daar was de productie van auto's van dien aard dat het onmogelijk was me in het zadelmakerswerk te handhaven en, weer op geestelijk advies, verhuisde ik naar Buffalo. Daar werkte en studeerde ik zeven jaar in een ziekenhuis en werd ik uiteindelijk gediplomeerd verpleger. Deze periode van mijn leven was, naar mijn gevoel, een belangrijke in die zin dat ik er die belangstelling voor genezing door kreeg die me er later toe bracht chiropractie te gaan studeren.

In Buffalo bleef ik me interesseren voor het Spiritualisme, en ontving ik nog een persoonlijk bewijs van geestenleven. Op een bijeenkomst van spiritisten zat ik naast een vrouw die toevallig een medium was. Ze wendde zich plotseling tot me en zei: "Je moeder is hier bij je". Ik antwoordde: "U moet zich vergissen, mevrouw. Ik heb vrij recent een brief van mijn moeder gehad en ze is in goede gezondheid." Het medium haalde zijn schouders op en antwoordde, "Je moeder heeft nooit in dit land gewoond. Ze vertelt me dat ze in Engeland gewoond heeft en korte tijd geleden gestorven is." Ze meldde verder waaraan mijn moeder vermoedelijk gestorven was, beschreef de begrafenis, en noemde de namen van de aanwezigen. Ze vertelde me dat ik een zus Edith had, van wie ik een brief zou ontvangen die bevestigde wat ze zei. De brief kwam precies zoals de vrouw voorspeld had en bevestigde haar beweringen. Als ik al ooit twijfels had gehad over de waarheid van communicatie met geestelijke wezens, dan verloor ik ze op dat moment.

In feite vorderde ik in het Spiritualisme zo ver dat ik in trances raakte, waarin ik – daar ben ik van overtuigd – de geestenwereld heb kunnen bezoeken. Ik weet dat ik daar mijn moeder heb ontmoet, een zus Kate, en een broer Willie die in 1908 was overgegaan. Ik wist dat ik in mijn geestelijk lichaam was en mijn sterfelijk gestel verlaten had; en ik had inderdaad geen zin om ernaar terug te keren. Maar mijn moeder en zus drongen erop aan dat ik op het aardse vlak een geestelijke taak te volbrengen had, en dat ik pas definitief in de geestenwereld kon komen als ik die taak volbracht had.

Ik zou nog veel interessante en merkwaardige ervaringen kunnen vertellen die ik in de geestenwereld mocht meemaken, maar dit is er de gelegenheid niet voor, en ik ga verder met mijn relaas. Tijdens mijn werk in het ziekenhuis was ik geïnteresseerd geraakt in chiropractie en, op aanraden van geestelijke wezens die me via mediums berichten doorgaven in Lily Dale, New York, studeerde ik aan het Palmer Gregory College of Chiropractic in Oklahoma City, en studeerde af in 1912 na een tweejarige cursus.

Kort daarna werd ik een gediplomeerd beoefenaar in Washington, D.C. Er schiet me de naam te binnen van een Mrs. Bartholomew, een trompet-medium, en een Mr. Pierre Keeler, een lei schrijvend medium, die ik raadpleegde toen ik in Lily Dale was. Het was via de broer van deze heer dat ik een foto van mijn zielspartner, Mary Kennedy, als geestelijke wezen kon bemachtigen. Ik zal hier later uitvoeriger op ingaan.

Toen ik afgestudeerd was, ging ik naar Philadelphia om een kantoor te openen, maar nadat ik via een medium, Mrs. Bledsoe genaamd, berichten van veel van mijn familieleden in de geestenwereld had ontvangen, opende ik in plaats daarvan een kantoor aan strandpromenade van Atlantic City. Ik moet zeggen dat ik succes had en veel patiënten weer gezond kon maken. Ik herinner me nog goed een krantenjongen van een jaar of negen wiens naam George Hutton was. Hij leed aan verlamming in de benen ten gevolge van polio en gebruikte krukken om zijn benen te bewegen. Ik bood aan deze jongen kosteloos te behandelen, waarmee zijn moeder instemde. De jongen kon na twee behandelingen weer lopen zonder gebruik van zijn krukken, en een osteopaat en M.D., Dr. Walton, kwam me hierover opzoeken. "Ik zag de krantenjongen vandaag lopen zonder zijn krukken," zei hij, "en hij vertelde me dat jij hem behandeld had. Ik kwam uitzoeken of dat zo is". Later kwam George binnen en bevestigde de genezing. Ik heb altijd het gevoel gehad dat dit geval van genezing, en nog vele andere die ik hier niet kan noemen, te danken was aan geestelijke krachten die door mij heen werkten.

Hoewel ik het tijdens de zomermaanden druk had in mijn praktijk aan de promenade, vond ik in de herfst de zaken zo slap, door de sluiting van veel hotels en het vertrek van mensen, dat ik me genoodzaakt zag een andere plaats te zoeken. Opnieuw ging ik naar Philadelphia en raadpleegde mevrouw Bledsoe die me via haar geestelijke contacten aanraadde naar Washington, D.C. te gaan.
Ik arriveerde daar in november 1912, en opende een kantoor aan Fourteenth Street, N.W. Daar ontmoette ik bij toeval een heer met wie ik in Lily Dale kennis had gemaakt. Zijn naam was William Plummer, uit Frederick, Maryland. Hij bezocht me op mijn kantoor en vertelde me dat hij geïnteresseerd was in de aanschaf van een exemplaar van "Was Abraham Lincoln a Spiritualist?" door Nettie Maynard Colburn. Hij wilde de eigenaar van het copyright vinden, want hij wilde het boek laten herdrukken. Bij zijn zoektocht had hij de naam gevonden van een Mr. Rollison Colburn uit Takoma Park, maar hij kreeg te horen dat deze geen familie was van de schrijfster. De zoektocht was echter niet geheel vergeefs geweest, want de Rollison Colburns bleken geïnteresseerd te zijn in het Spiritualisme, en een gemeenschappelijke belangstelling met hen ontwikkelde zich tot een hechte vriendschap.

Ik maakte kennis met de Colburns via Mr. Plummer. Ik vond ze heel aardige en beminnelijke mensen die veel belangstelling hadden voor paranormale ervaringen. Het was via hun zoon, Arthur Colburn, dat ik voor het eerst hoorde van de berichten die door Mr. Padgett ontvangen werden. Ik werd aan hem voorgesteld in zijn kantoor in het Stewart Building, 6th and D Streets, N.W., waar hij zijn praktijk als advocaat uitoefende. Dit was in de vroege herfst van 1914 toen iedereen opgewonden was over het grote conflict dat in Europa was uitgebroken. Sommigen meenden dat de periode die het einde van de wereld inluidde, aangebroken was en dat Jezus zelf in deze "eindtijd" zou verschijnen. Voor mij vormde dat het einde van mijn reizen en spirituele zoektocht.

Deze "Berichten van Jezus en Hemelse wezens", ontvangen via de hand van James E. Padgett, zijn zo buitengewoon van concept en inhoud (ze beweren als een baanbrekende openbaring uit de geestenwereld de hoogste geestelijke leringen van Jezus aan de mensheid te brengen), dat het onontbeerlijk is dat ik, als uitgever en vast gelovige in de waarheden die in deze berichten vervat zijn, aan belangstellende lezers en voor toekomstig naslagwerk enige informatie uit de eerste hand geef over de man via wie deze berichten ontvangen werden, en hoe het kwam dat hij in staat gesteld en uitgekozen werd om deze verbazingwekkende mededelingen te verkrijgen.

Op dit punt moet ik verklaren dat ik heel vaak in de kamer van Mr. Padgett was als hij deze berichten ontving, en dat ik de ooggetuige ben van de vorming en ontwikkeling van Mr. Padgett als het medium bij uitstek door wie de Waarheden van de Hemelse Vader en het leven in de geestenwereld tot de mensheid zijn gekomen.

Mijn eerste contact met Mr. Padgett was in september 1914. Ik raakte aanvankelijk in hem geïnteresseerd omdat hij een echte gentleman leek te zijn en, wat voor mij ook belangrijk was, een echt medium. We raakten bevriend op basis van het spiritisme en mediumschap, en dit werd een band die, naast ons wederzijds respect en broederlijke liefde voor elkaar, die in de loop van de tijd steeds groter werd, in dit leven nooit verbroken werd tot aan zijn dood op 17 maart 1923. Deze band, daar ben ik van overtuigd, blijft tussen ons bestaan - zijn ziel ingekapseld in een geestelijk lichaam en de mijne nog in het vleselijk kleed.

Mr. Padgett nodigde me uit hem regelmatig te bezoeken in zijn huis in 514 E Street, N.W., Washington, D.C., waar ik in de loop van de tijd Eugene Morgan en Dr. Goerger ontmoette. Padgett vertelde me dat de berichten die hij ontving van zijn vrouw Helen waren, die begin dat jaar gestorven was. Ze had hem veel geschreven over haar leven als geestelijk wezen, en beschreef haar ervaringen bij haar dood, de sfeer van haar geestelijk verblijf, en haar liefde voor haar op aarde levende echtgenoot die, zo had ze toen ontdekt, haar zielspartner was. Ik was daarna heel vaak aanwezig als hij deze berichten ontving. Ze kwamen in een snelle stroom van samenhangende woorden die duidelijk geen tijd gaven tot nadenken van de kant van de schrijver, en in feite hield hij het er vaak op dat hij geen duidelijk idee had van wat zijn potlood schreef tot hij de berichten naderhand las. Het was dus op deze manier dat hij van 1914 tot 1923 zo'n vijfentwintighonderd berichten ontving, waarvan er vele, daar twijfel ik niet aan, afkomstig waren van die hoogste geestelijke wezens wier ondertekeningen getuigen van de persoonlijkheden die ze vertegenwoordigden.

Geïnteresseerd als ik altijd geweest was in het Spiritualisme, en in de mogelijkheid van communicatie van de mens met de geest van gestorven mensen, vroeg ik Mr. Padgett wat de omstandigheden waren die tot deze mediamieke activiteit hadden geleid. Hij vertelde mij daarover het volgende: Ongeveer zes maanden voordat ik hem ontmoet had, had hij een seance bijgewoond die gehouden werd door een Mrs. Maltby in Washington, D.C. Ze deelde hem mee dat hij de psychische kracht bezat om langs de weg van automatisch schrift berichten van geestelijke wezens te verkrijgen, en daagde hem uit de poging te wagen. Hij deed dat en ontdekte dat zijn potlood automatisch bewoog om wat hij "vishaken" en "hangers" noemde voort te brengen. Toen dit een korte tijd was doorgegaan, verkreeg hij uiteindelijk een geschrift dat hij kon opmaken als een bericht, ondertekend door zijn vrouw, Helen. Het was een kort, persoonlijk briefje waarin stond dat ze vaak in de geest bij hem aanwezig was, en hoe blij ze was dat ze hem op deze manier kon schrijven. Op dit moment geloofde Mr. Padgett het bewijs van de geschriften niet dat zijn overleden vrouw werkelijk met hem gecommuniceerd had. In feite wilde hij weten welk bewijs ze kon leveren, of er was, om aan te tonen dat een geestelijk wezen werkelijk schreef, en, zo ja, of dat geestelijk wezen werkelijk Helen was. Het schrijven dat volgde leverde voorvallen uit hun leven op die alleen aan beiden bekend konden zijn geweest.

Padgett dacht dat zelfs dit verklaard kon worden als materiaal dat uit zijn eigen geest kwam, en dat was op zichzelf niet onmogelijk geweest, behalve dan dat de berichten te snel kwamen voor zijn geest om gedachten te formuleren, en dat de berichten bleven volhouden dat niet zijn geest maar de hare werkzaam was, met nadruk op haar liefde voor hem en het geluk dat ze kon verkrijgen door bij hem te zijn.

Met zijn belangstelling voor het spiritualisme sterk gewekt door deze vreemde geschriften, en gedreven om zijn geest tot rust te brengen, begon hij boeken over het onderwerp te lezen. Ik herinner me dat hij J. M. Peeble's Onsterfelijkheid las, en dat hij vaak seances bijwoonde. Daar werd hem duidelijk gemaakt dat geestelijke wezens, als ze de gelegenheid krijgen en onder de juiste omstandigheden, met stervelingen kunnen communiceren, en dat in zijn geval de geschriften waaraan hij twijfelde blijkbaar van zijn overleden vrouw afkomstig waren. Hij kreeg het advies door te gaan met het opnemen van berichten terwijl hij meer over de geestenwereld leerde. Hij leerde onder andere dat zielen hun partners hebben, en dat het leven als geestelijk wezen, in tegenstelling tot wat de orthodoxe godsdiensten leren, er een was van voortdurende vooruitgang langs de vele onderscheiden niveaus van de geestenwereld.

Aan het eind van een van deze geschriften vroeg hij op welk niveau of in welke sfeer zij zich bevond. Hij kreeg als antwoord dat ze in een van de sectoren van de Tweede Sfeer leefde, waar een zekere mate van licht en geluk aanwezig is, maar dat ze geen verlangen had om naar andere sferen hoger op te gaan, omdat ze op dat moment vrij gemakkelijk contact met hem kon maken op het aardse niveau en hem kon schrijven door zijn hersenen en hand te beheersen. Padgett vertelde me dat hij haar aanwezigheid intens kon voelen, wat in hem een gevoel van geluk teweegbracht dat hem vreemd was, behalve als zij schreef.

Padgett vertrouwde me toe dat hij Helen graag vooruit zou zien gaan en vertelde haar dat ook. Hij deelde haar mee dat hij door zijn eigen spirituele studies wist dat zij als geestelijk wezen haar weg kon vinden naar hogere sferen en groter geluk. Helen antwoordde dat ze van zijn grootmoeder, Ann Rollins, die al lang in de geestenwereld was, zou vernemen welke stappen nodig waren om vorderingen te maken richting hogere en meer licht kennende sferen.

Ik weet niet waarom Helen zich tot de grootmoeder van haar man wendde voor leiding in de geestenwereld. Veel van Mr. Padgett's vroege berichten werden vernietigd omdat ze van zo'n persoonlijke aard waren dat hij niet wilde dat anderen kennisnamen van de inhoud. Maar ik weet wel dat de verwantschap van geestelijke wezens aan gene zijde te danken is aan verwantschap van de ziel en niet aan enige relatie die men op aarde had. En uit wat Mr. Padgett me over zijn grootmoeder vertelde, en uit de berichten die ze later schreef (en waarvan ik er enkele in deze bundels heb opgenomen), moet ze een heel vriendelijke en hartelijke vrouw geweest zijn. In elk geval schreef Helen later over haar ontmoeting met Ann Rollins die, zei ze, een prachtig geestelijk wezen was die hoog in de Goddelijke Hemel haar woonplaats heeft. Ann Rollins had haar, verrassend genoeg voor Padgett en degenen onder ons die toen aanwezig waren, meegedeeld dat de vordering van een geestelijk wezen naar de hogere Hemelse Niveaus alleen verkregen kon worden door tot de Hemelse Vader te bidden om Zijn Liefde langs de weg van ernstig verlangen van de ziel. Bovendien bevestigde Padgett's moeder, Ann R. Padgett, ook in de geestenwereld, via haar zoon, deze informatie. Beide geestelijke wezens waren dus behulpzaam om Padgett (en degenen zoals ik die vroeger bij het schrijven van deze berichten aanwezig waren) de kennis te geven dat zielsvoortgang naar de Goddelijke Hemel alleen bereikt werd door tot God te bidden om zijn Goddelijke Liefde.

Deze zittingen, gehouden om geschriften van Helen te verkrijgen, waren een kanaal geworden dat diep doordrongen was van religieuze informatie, die het persoonlijke materiaal verving. Uit de tientallen berichten van Helen die in deze tijd geschreven werden, en die in mijn bezit zijn, kunnen we haar snelle vorderingen naar de hogere sferen volgen. Helen nam de raad van deze hoge geestelijke wezens aan en bad, en ze merkte dat haar gebeden om de Liefde van de Vader verhoord werden, en dat Die in haar ziel kwam en mede een zuivering van haar verlangens en gedachten veroorzaakte, met een overeenkomstige verandering in haar ziel en geestelijk voorkomen. Ze zei dat haar geestelijk lichaam, dat de veranderende toestand van haar ziel weerspiegelde, etherischer en helderder werd. Daarna schreef ze dat ze de Derde Sfeer bereikt had, waar haar geluk sterk toenam.

Kort daarop suggereerde ze dat, omdat zij gedaan had wat Padgett had gewenst, en naar een hogere sfeer had kunnen opklimmen, het passend was dat Padgett ook zou proberen zijn zielstoestand te verbeteren. In feite stelde ze voor dat we dat allemaal zouden moeten doen. Ze stelde dat, omdat de ziel hetzelfde is, of ze nu in het vleselijk of in het geestelijk lichaam aanwezig is, ze getransformeerd kon worden door tot de Vader te bidden om zijn Goddelijke Liefde - niet door gewone intellectuele gebeden die uit het hoofd kwamen maar uit het hart en de ziel. Padgett weigerde geloof te hechten aan deze informatie. De geestelijke wezens hielden vol dat zij, als bewoners van de hogere sferen, kennis bezaten van deze heilige Waarheid en dat Jezus zelf - altijd geïnteresseerd in het brengen van de Waarheden tot de mensheid - hun verklaringen zou komen bevestigen als Padgett hem daartoe de gelegenheid zou geven.

Ik weet niet precies wanneer het eerste bericht, ondertekend met "Jezus van de Bijbel" ontvangen werd, want nu ik dit schrijf, meer dan veertig jaar later, kan ik me de datum niet meer herinneren. Padgett vond het kennelijk absurd te geloven dat Jezus hem geschreven had en gooide helaas het bericht weg. In feite verklaarde Mr. Colburn, die tot die tijd deel had uitgemaakt van onze kring, dat hij er niet van overtuigd kon worden dat Jezus werkelijk geschreven had. Zijn vrienden, Dr. Goerger, Mr. Morgan, en ik hadden echter een instinctief gevoel dat Jezus een echt bericht geschreven had. Het vroegste bericht dat van Jezus aan Padgett zou zijn en dat in mijn bezit is, is dan ook gedateerd 28 september 1914, en verwijst naar een eerder bericht dat een paar dagen eerder geschreven was. Het is een lang bericht, waarin Padgett aangespoord wordt om te bidden voor de Liefde van de Vader, en waarin staat dat bepaalde passages in het Nieuwe Testament, waar Padgett grondig in geloofde, onjuist waren. De Meester ging verder met te zeggen dat hij noch God was, noch door de Heilige Geest verwekt was op de manier die de voorgangers van de kerken op grond van de bijbel onderwezen. Verder, dat "...God ook niet alleen Geest is; een Geest van Verstand. Hij is een Geest van alles wat tot Zijn Wezen behoort. Hij is niet alleen Geest, maar ook Hart, Ziel en Liefde." Het bericht spoorde Padgett aan: "...Wend je tot de Vader om Zijn Hulp. Ga diep gelovend in gebed en je zult spoedig Zijn Liefde in je hart voelen."

Padgett twijfelde. Hoewel hij niet helemaal zeker was van de echtheid van de familiegeesten, vond hij het toch nodig te vragen of Jezus werkelijk geschreven had. In deel II heb ik enkele van de berichten gepubliceerd die hij ontving van Helen, Ann Rollins, zijn moeder, en zijn vader, John Padgett, en die allemaal bevestigen dat Jezus geschreven had. Je vindt in dit deel II ook enkele van de vroege berichten die hij van de Meester ontving. Ze zeggen Padgett dat hij geloven moet dat hij Jezus is, en ze moedigen hem aan te bidden; maar ze zijn gewoon voorbereidend van aard en bevatten niet de wonderbaarlijke inhoud en informatie die kwamen toen Padgett die zielsgesteldheid bereikt had die hem in staat stelde ze te verkrijgen.

Op dit punt drong het krachtig tot Mr. Padgett en tot mij door dat zulke berichten onmogelijk het geesteskind van zijn eigen verhitte fantasie konden zijn. Hij was, zo ontdekte ik, een orthodoxe Methodist geweest en had vele jaren op zondagsschool lesgegeven in de Trinity Methodist Church (5th Street and Seward Place, N.E.) in Washington, D.C. Zijn opvatting van de religieuze leer was gewoon die, welke van deze protestantse kerk uitging. Deze opvatting over de vooruitgang van de ziel was in strijd met wat hem geleerd was. Hij had geen idee van Goddelijke Liefde in tegenstelling tot de natuurlijke liefde, of wat die zou kunnen zijn, en besefte dat zo'n opvatting vreemd was aan zijn denken en nooit een product van zijn eigen geest kon zijn geweest. Hij voelde zich er daarom van verzekerd, en ik was het met hem eens, dat deze geschriften in werkelijkheid niet alleen van Helen, Ann Rollins, zijn moeder en andere overleden stervelingen waren, maar ook van de Meester zelf. Hij besloot de aanwijzingen op te volgen die hij zelf nooit had onderhouden, en die juist daardoor van buiten-wereldse intelligenties moesten komen die op deze manier met hem communiceerden.

Hij - ik zou eigenlijk moeten zeggen, wij - begon te bidden om de Goddelijke Liefde, waarbij we ons zielsverlangen naar de Hemelse Vader lieten uitgaan; en na verloop van tijd kwam er een gloeiend gevoel in de streek van ons hart. We voelden deze ontroering steeds sterker worden bij voortdurende, vurige gebeden; en naarmate we dat deden werd ons geloof in God verstevigd en absoluut. Nooit eerder hadden Padgett, noch ik, ons zo zeker gevoeld van het werkelijke bestaan van de Vader en zijn Goddelijke Liefde en Barmhartigheid. Het koude, intellectuele concept dat we van Hem hadden gehad, was door gebeden om Zijn Liefde veranderd in een warm, gloeiend, levend gevoel van nabijheid, van eenheid met de Hemelse Vader, Wiens Liefde, Barmhartigheid en Goedheid we konden ervaren als persoonlijk en echt.

De verandering in Padgett's houding tegenover de Hemelse Vader, door de instroom van Zijn Liefde, was de aanleiding voor een bericht van Ann Rollins. Ze erkende het effect dat deze Goddelijke Liefde had op zijn ziel, die nu een verzamelplaats was voor een of andere Essentie van de Goddelijke Natuur van de Vader. Het bericht meldde ook Helen's vooruitgang naar hogere sferen. Helen, zei ze in haar bericht, was nu veel gelukkiger in de geest, en haar geestelijk lichaam had een uitstraling die door de Liefde van de Vader in haar ziel werd voortgebracht.

Bericht volgde nu op bericht van Helen, Ann Rollins, en vooral van Jezus, die Padgett aanmoedigde te blijven bidden en steeds grotere porties van de Liefde van de Vader te verkrijgen. Als medium zou hij gebruikt kunnen worden om berichten van de hoogste Hemelse geestelijke wezens door te geven. Uiteindelijk schreef Jezus zelf dat - omdat Padgett het vermogen had om berichten van geestelijke wezens te ontvangen -, als Padgett's hersenen door zielsontwikkeling voldoende omgevormd zouden zijn door meer van de Goddelijke Liefde te verkrijgen tot een mate waarin hij berichten van hoge kwaliteit kon ontvangen, hij en zijn apostelen zouden komen en via hem de Waarheden van de Vader, van zijn zending op aarde, en over het Nieuwe Testament en het Christendom zouden schrijven! Alleen bidden en harder bidden om de Liefde van de Vader, benadrukten de berichten.

De Meester schreef op 5 oktober 1914 dat hij Padgett had uitgekozen om zijn werk te doen strekkende tot het verspreiden van de Waarheden van de Vader onder de mensheid. Ik citeer het laatste deel:

> …Keer je in gebed tot de Heer en Hij zal alles verwijderen uit je ziel wat haar pleegt te verontreinigen en haar van Hem vervreemdt. Hij is Degene die haar zal reinigen van zonde en dwaling.
<br>
<br>
> Alleen de leringen die ik je geef, vertellen van de Waarheden van mijn Vader. Laat je hart niet verontrust of terneergeslagen zijn, want Ik ben altijd bij je en Ik zal je helpen in elke tijd van nood. Geloof alleen dat Ik Jezus van de Bijbel ben en dat je niet lang buiten het Koninkrijk zult blijven. Jij bent mijn uitverkorene op aarde om mijn blijde boodschap van leven en liefde te verkondigen. Wees trouw aan jezelf en aan je God en Hij zal je overvloedig zegenen. Houd je aan zijn geboden en je zult heel gelukkig zijn, en je zult spoedig de voldoening ontvangen die Hij aan zijn ware kinderen geeft. Keer je in al je moeilijkheden tot Hem en je vindt rust en vrede. Spoedig zal je in staat zijn de dingen van deze wereld met rust te laten, want Ik heb je nodig voor mijn dienst.
<br>
<br>
> Met al mijn liefde en zegeningen, en die van de Heilige Geest, ben ik, Jezus.

Padgett was er uiteindelijk van overtuigd dat hij voorbereid werd voor een taak als medium waarbij diepgaande berichten inzake religieuze Waarheden via hem aan de mensheid gegeven zouden worden. Hij bad ernstig en veelvuldig en gedurende de volgende drie maanden schreven niet alleen Jezus, maar ook veel van de apostelen, vooral Johannes en Jakobus, die hem bleven zeggen dat hij moest blijven bidden om de Liefde van de Vader, maar dat de tijd nog niet gekomen was voor het overbrengen van de grote berichten. Padgett's hersenen waren weliswaar in kwaliteit veranderd, maar hadden nog niet die hoge kwaliteit bereikt die de doorgang van berichten van het soort dat zij zich voorstelden mogelijk zou maken. Ze drongen er voortdurend bij hem op aan om meer van de Liefde van de Vader te zoeken door tot Hem te bidden. Vele malen als ik hem in zijn kamer ontmoette, zei hij tegen me:

"Dokter, ik voel de Goddelijke Liefde in mijn ziel in zo'n intensiteit dat ik denk dat ik er niet meer tegen kan".

Hij zei dan dat deze ervaring altijd de zijne was als hij om de Liefde van de Vader had gebeden voordat hij berichten van Jezus en de Hemelse geestelijke wezens had gekregen. En ik kan in alle oprechtheid verklaren, al was het maar om zijn ervaringen te bevestigen, dat deze gevoelens ook de mijne waren, zij het misschien in mindere mate.

Terwijl hij deze voorbereidende berichten ontving, kwam het bij Padgett op om te vragen hoe het kwam dat Jezus hem had uitgekozen om dit werk te doen, en welke kracht er, specifiek, in de Goddelijke Liefde was die hem in staat zou stellen te slagen. Onvermijdelijk kwam er een antwoord - in feite 2: één van Johannes, de apostel, en een ander van Jezus. Het bericht van Johannes handelt over de Wetten van Rapport in de geestenwereld die geestelijke wezens en stervelingen in staat stellen met elkaar te communiceren, en over de werkingen waardoor de hersenen van de sterveling geconditioneerd worden om verschillende soorten berichten te ontvangen: verstandelijke, morele en zielsberichten. Het is een bericht dat van groot belang is voor hen die geïnteresseerd zijn in het ontwikkelen van mediumschap of het bevorderen van hun mediamieke gaven. Maar Jezus' antwoord is directer. Het bericht is afgedrukt in deel I, en kan dus in zijn geheel gelezen worden. Maar om hier kort samen te vatten, schreef Jezus dat er twee dingen nodig zijn voor een echt medium om de boodschap van de Waarheden van de Vader, die binnenkort gegeven zouden worden, te kunnen ontvangen. Ten eerste moest het medium een diep geloof hebben dat de geestelijke wezens van de Goddelijke Hemel, bewoners van Gods Koninkrijk in de Onsterfelijkheid, werkelijke wezens waren die, als het medium een bepaalde zielsgesteldheid bereikte, daadwerkelijk zijn hersenen konden besturen en door hem heen konden schrijven. Als het medium dit geloof niet in zijn hart had, dan kon er geen contact door de Hemelse geestelijke wezens met hem gemaakt worden. Ten tweede moest het medium bereid zijn zich te onderwerpen aan de voorwaarden die de geestelijke wezens hem oplegden: Hij moest de aanwijzingen van de geestelijke wezens opvolgen en tot de Vader bidden om diens Goddelijke Liefde; want het was deze Liefde alleen die de macht had de hersenen van het medium zo om te vormen dat ze afgestemd konden worden op de gedachten van de geestelijke wezens. En deze omvorming van de hersenen kon alleen bereikt worden door de ontwikkeling van de ziel. Door het gebed, zei Jezus, verandert de in de ziel instromende Liefde van de Vader de ziel die naar het beeld van God geschapen was, in de Essentie van God, zodat zonde en dwaling in de menselijke ziel niet langer kunnen bestaan. Het verstand van de sterveling, dat zo gezuiverd was van materiële gedachten en in zijn gedachten de toestand van zijn getransformeerde ziel manifesteerde, kon daardoor de toestand bereiken die overeenkwam met de zielsgesteldheid van de geestelijke wezens; en zo kon hij dan hun gedachten ontvangen.

Dat was het belang van de Goddelijke Liefde. Kortom, Padgett moest door gebed tot de Vader een zielsgesteldheid bereiken die in zekere mate die van de Hemelse geestelijke wezens benaderde, opdat zijn hersenen hun berichten zouden kunnen ontvangen. Het gebed moest voortdurend zijn, want anders zouden hernieuwde aardse en materiële gedachten op natuurlijke wijze weer hun dominantie opeisen, en de Liefde en de hoge zielsgesteldheid zouden inactief worden. Zo - zei Jezus - was Padgett niet uitgekozen vanwege een bijzondere rechtschapenheid of vrij zijn van zonde vergeleken met andere stervelingen, want velen verkeerden in een betere en in een hogere geestelijke toestand dan hij, maar vanwege zijn geloof dat Jezus tot hem kon komen, en zijn bereidheid om de geestelijke wezens te gehoorzamen en om de Goddelijke Liefde te bidden om transformatie van zijn ziel zodat aan de voorwaarden voor het ontvangen van deze berichten kon worden voldaan.

Bovendien, verklaarde Jezus, had hij in het verleden vele eeuwen geprobeerd om zo zijn berichten te schrijven, en hij had vele mediums gevonden die begaafder waren dan Padgett. Maar omdat ze dachten dat Jezus God was, of omdat ze het onmogelijk achtten dat Jezus kon schrijven, of vanwege hun specifieke religieuze overtuigingen en dogma's, hadden ze geweigerd zich te onderwerpen aan de ingevingen van de geestelijke wezens. En omdat de mens door zijn Schepper begiftigd is met een vrije wil, konden Jezus en de Hemelse geestelijke wezens hen niet dwingen zich te onderwerpen aan een opdracht waartegen ze gekant waren en in de werkzaamheid waarvan zij niet overtuigd waren. Om deze redenen, verklaarde Jezus, kon geen ander gekozen worden dan Padgett.

Mr. Padgett was er nu grondig van overtuigd dat wat hij ontving niet alleen van Hemelse geestelijke wezens afkomstig was, maar ook van de Meester zelf. Ik vind het interessant erop te wijzen dat hij zijn overtuigingen niet alleen toevertrouwde aan zijn vrienden, zoals mijzelf, Eugene Morgan, en Dr. Goerger, maar er ook vrijmoedig over schreef. Ik heb een kopie in mijn bezit van een brief die hij schreef aan een zekere Dr. George H. Gilbert, Ph.D., D.D., die een artikel over religie gepubliceerd had, getiteld "Christianizing the Bible," in het november 1915 nummer van Biblical World. Dit artikel dat ik gelezen heb, pleitte voor minder nadruk op het Oude Testament en zijn nadruk op een strenge en straffende Jehovah, en meer aandacht voor de leer van het Nieuwe Testament en de uitspraken van Jezus. Er stond geen enkele suggestie van de Goddelijke Liefde in het artikel van Dr. Gilbert, dat iedereen die een exemplaar te pakken kan krijgen uit de Library of Congress (of een andere bibliotheek die het bevat) heel gemakkelijk kan ontdekken.

In de brief van Mr. Padgett wordt uitgelegd hoe hij geruime tijd weigerde de inhoud of de herkomst van de geschreven berichten te geloven (want met zijn legalistische inslag accepteerde hij alleen het meest concrete bewijs als bewijs), maar dat hij uiteindelijk toch grondig overtuigd was van de waarheden van de Berichten en de bron waaruit ze kwamen. Hier volgt de tekst van die brief:

28 december 1915
Dr. George H. Gilbert, Ph.D., D.D.,
Dorset, Vermont.

Geachte heer:

Ik hoop dat u me vergeeft dat ik u schrijf zoals ik nu doe, want uw duidelijke vrijwillige belangstelling voor een bepaald onderwerp, en mijn onvrijwillige belangstelling voor hetzelfde, leveren het enige excuus op. Ik heb uw artikel, "Christianizing the Bible," in het novembernummer van de Bijbelse Wereld gelezen en ben er erg van onder de indruk, niet alleen vanwege de inherente verdiensten ervan, maar ook omdat de eisen en suggesties die erin staan erg lijken op die welke via mij naar voren zijn gebracht op een manier waarvan ik nauwelijks kan verwachten dat u er geloof aan hecht; niettemin zal ik het een en ander aan u voorleggen, uw recht erkennend om wat volgt eventueel onwaardig te achten voor uw serieuze aandacht.

Sta mij eerst toe aan te geven dat ik een praktiserend jurist ben met 35 jaar ervaring en als zodanig niet geneigd ben om beweringen over feiten voor waar aan te nemen zonder bewijs. Ik ben geboren en groeide op in een orthodox protestantse omgeving en bleef tot voor kort orthodox in mijn geloof. Iets meer dan een jaar geleden, toen mij werd voorgehouden dat ik helderziend was, begon ik door middel van automatisch schrift berichten te ontvangen afkomstig van wat de geestenwereld zou zijn. En sindsdien heb ik bijna 1500 van zulke berichten ontvangen over vele onderwerpen, maar meestal over onderwerpen van spirituele en religieuze aard, niet orthodox, zoals over dwalingen in de Bijbel.

Ik heb geen ruimte om het grote aantal schrijvers van deze berichten te noemen, en het zou u waarschijnlijk ook niet interesseren; maar onder de schrijvers is Jezus van Nazareth, van wie ik meer dan 100 berichten ontvangen heb. Ik zal eerlijk zeggen dat ik lange tijd weigerde te geloven dat deze berichten van Jezus kwamen, want, zo geloofde ik, God, hoewel Hij de macht had, zou zich niet met zoiets inlaten. Maar het bewijs van de waarheid van de herkomst van deze berichten werd zo overtuigend, niet alleen door het grote aantal en de stelligheid van de getuigen, maar ook door de inherente en ongewone kwaliteit van de inhoud van de berichten, dat ik gedwongen werd daarin te geloven; en ik zeg u nu dat ik in de waarheid van deze mededelingen geloof met even weinig twijfel als ik ooit geloofd heb in de waarheid van een feit dat door het meest positieve bewijs in de rechtszaal is vastgesteld. Ik wil hieraan nog toevoegen dat ik, in mijn eigen bewustzijn geen denkwerk verrichtte bij het schrijven van de berichten. Ik wist niet wat er geschreven moest worden en ook niet wat er op dat moment geschreven werd, behalve het woord dat het potlood schreef.

Het grote doel van deze berichten van Jezus is de waarheden van zijn Vader te openbaren. Hij stelt dat de Bijbel niet zijn werkelijke leringen bevat zoals hij die onderwees toen hij op aarde was. En dat veel dingen die hij gezegd heeft er niet in staan, en veel dingen die daarin aan hem worden toegeschreven helemaal niet gezegd heeft. En hij wil dat de Waarheden alsnog aan de mensheid bekend gemaakt worden. En ik moet zeggen dat ik van veel van deze Waarheden, die hij al geschreven heeft, nog nooit eerder gehoord had, en ik heb de Bijbel tot op zekere hoogte bestudeerd. Eén ding in het bijzonder maakte indruk op me, en dat is wat de waarheid is van de door hem "verkondigde leven en onsterfelijkheid". In de Bijbel staat het niet, en ik heb er in geen enkele commentaar op de Bijbel een verklaring van kunnen vinden. Maar genoeg hierover. Ik schreef dit alleen maar om u te verduidelijken waarom ik u de bijgesloten kopie van een bericht ter inzage wens te geven; en ik zou dit niet doen, ware het niet dat het bericht een reactie bevat op uw artikel en ook op een ander artikel in hetzelfde nummer van de Bijbelse Wereld. In de nacht van 24 december 1915 las ik uw artikel en in de volgende nacht, kerstnacht, ontving ik een schrijven waarvan een kopie is bijgevoegd. U zult opmerken dat een deel van het bericht persoonlijk is, maar ik vond het ’t beste om het te sturen zoals het door mij is ontvangen. En al gelooft u de herkomst van het bericht misschien niet, toch vindt u er mogelijk enkele gedachten in ter overweging.

In het vertrouwen dat u mijn ongevraagd handelen wilt verontschuldigen, onderteken ik,
Zeer eerbiedig,
James E. Padgett.

Een paar nachten later gaf een bericht, ondertekend met "Jesus", commentaar op Padgett's toezending van een kopie van het bericht, en verwees naar zijn brief aan Dr. Gilbert:

28 december 1915

Ik ben hier, Jezus.

Ik kwam vanavond om je te zeggen dat je er goed aan hebt gedaan het bericht te sturen naar de persoon die het artikel schreef over het christianiseren van de Bijbel, want ik geloof nu dat hij het in zeer grote mate zal waarderen. Hij is geen orthodox clericus, maar is de predikant van een Unitaristische kerk in het stadje waar hij woont, en is een zeer ruimdenkend man.

Hij kan enige twijfels hebben over de bron van het bericht en niet geneigd zijn je verklaringen over hoe je ze ontvangen hebt voor waar aan te nemen, maar toch zullen zijn twijfels niet helemaal van dien aard zijn dat hij zonder enige aarzeling verklaren kan dat zoiets als het ontvangen van mijn bericht niet waar kan zijn. In elk geval zal hij geïnteresseerd raken in het onderwerp van het bericht en er enkele gedachten in vinden die hij nooit eerder had.

Ik besef ten volle dat, wanneer mijn berichten gepubliceerd worden, de grote moeilijkheid bij het aanvaarden ervan de twijfel van de mensen over hun bron zal zijn. Maar je zult het boek zo moeten aanvullen dat het getuigenis van de talrijke getuigen zo sterk overkomt dat de twijfel niet bestand zal zijn tegen het overweldigende bewijs dat ik de schrijver van de berichten ben. En als de mensen die berichten lezen, zullen ze beseffen dat de Waarheden die ze bevatten alleen van een hogere bron dan een sterfelijke geest konden komen, en dat de Hand van de Vader daarin aanwezig is.

Ik zal dus doorgaan met schrijven en jullie met het ontvangen van de berichten; en als de tijd komt om ze te publiceren, vrees ik niet dat ze niet, op den duur, met open armen ontvangen zullen worden. Zeer binnenkort zal ik je er nog een schrijven dat van belang zal zijn voor de mensheid. Ik wil verder alleen maar zeggen dat ik bij je ben in een poging je te helpen en je met heel je hart te laten geloven in de Goddelijke Liefde van de Vader, in mijn zending en in jouw werk.

Je broer en vriend, Jezus.

Tegen die tijd hadden mijn oorspronkelijke ideeën over het Spiritualisme natuurlijk een radicale verandering ondergaan. In het licht van de berichten kon het Spiritualisme niet langer alleen maar een poging zijn om door middel van seances die steeds hetzelfde proces en ritueel herhaalden tot iemands tevredenheid bewijzen dat de mens wel degelijk de dood overleefde en dat zijn geest, hoewel ontdaan van zijn vleselijk kleed, vanuit zijn geestelijke habitat kon verschijnen en bewijzen geven van zijn postmortale bestaan. Zowel Padgett als ikzelf zagen nu in het Spiritualisme niet alleen geloof in leven na de dood en overtuiging in communicatie tussen sterveling en geestelijk wezen, maar in een groot universum van geestelijke wezens die vooruitgang naar licht en geluk zoeken door zuivering van hun ziel, en de mogelijkheid van transformatie van deze zielen door gebed tot de Hemelse Vader om zijn Liefde. Weg was mijn geloof in trillingen, abstracte intelligentie, kosmische kracht, astrale lichamen en andere parafernalia van een kaal en koud concept; en het echte Spiritualisme nam zijn welverdiende plaats in als deel en wezen van die sublieme religie die bevestigt dat zielen leven, met of zonder een vleselijk kleed, en dat deze zielen veranderd konden worden van het beeld van God, zoals ze oorspronkelijk geschapen waren, in de eigenlijke Essentie en Natuur van God door zijn Goddelijke Liefde. Ik hoefde niet verder te zoeken. Mijn zoektocht naar God was beëindigd. Ik had God gevonden door de berichten van Jezus en zijn Hemelse geestelijke wezens.

Over dit onderwerp werd een door St. Lucas ondertekend bericht ontvangen op 5 december 1915, waarin erop gewezen wordt hoe beperkt en steriel het Spiritualisme is, tenzij er leven in geblazen wordt door geloof in de Hemelse Vader en gebed tot Hem om zijn Goddelijke Liefde en Barmhartigheid. Bij de eerste druk zag ik af van het invoegen van het bericht van St. Lucas uit angst de gevoeligheden van Spiritualisten te kwetsen, want tot hen had ik me immers als eersten gewend voor de verspreiding van de berichten. Bij deze vierde herdruk heb ik echter het volledige bericht ingevoegd, want het onmiskenbare stempel van echtheid ervan zal die vele Spiritualisten aanspreken die de waarheden ervan nu gecombineerd hebben met de leer van de Meester over de Nieuwe Geboorte.

Voordat ik afsluit, wil ik nog iets schrijven over mijn zielspartner, Mary Kennedy, en over enkele nieuwe berichten via Padgett die ik in deel I heb ingevoegd. Deze berichten omvatten er drie van Jezus, de zojuist genoemde van St. Lucas, een andere van een lid van het Sanhedrin dat Jezus tijdens zijn proces veroordeelde, een van Helen en twee van Mary. Ik voeg ook foto's toe van Mary zoals ze gematerialiseerd was in het atelier van Mr. William Keeler, broer van Pierre Keeler, die zoals ik al zei, een lei schrijvend medium was en die ik in Lily Dale ontmoet had. De foto's werden genomen in Washington, D.C., in februari 1920, waar ik woonde; en op een ervan verscheen ze evenwichtig en kalm, met spiritueel licht rond haar hoofd en gedeeltelijk over mijn lichaam. Dat licht verdoezelde de zwarte das die ik op dat moment droeg. Ja, mijn Mary is een glorieus, levend geestelijk wezen van de Goddelijke Hemel. Ik heb veel berichten van haar gehad via Mr. Padgett, en meer recent via een medewerker van me. Ik hoop dat de lezer van haar berichten zal genieten.

Tot de aanvullende berichten van Jezus behoort er een die ontvangen werd op 25 december 1914, vlak voor het schrijven van de grote formele geschriften. In een andere, gedateerd 15 december 1915, staat dat ik, vanwege de Liefde die ik verkregen had en mijn verlangen om de Waarheden van de Vader verder te helpen, door Jezus uitgekozen was om een werk voor het Koninkrijk te doen. Dit bleek uiteindelijk het werk te zijn van het publiceren van de Padgett Messages. Sindsdien heb ik mijn hele leven hieraan gewijd en aan het bevorderen van de taak van de Meester om de Waarheden onder de mensheid te verspreiden. Ik heb het gevoel dat ik tijdens mijn leven een begin gemaakt heb, en dat het werk overal door mijn medewerkers en vrienden voortgezet zal worden.

Dr. Leslie R. Stone

**Noot van de Uitgever:** De extra berichten waarnaar Dr. Stone verwees zijn in deze uitgave verwerkt, met uitzondering van de persoonlijke berichten van Helen Padgett en Mary Kennedy, en de genoemde foto's. Het is het plan van de Foundation Church of Divine Truth om enkele van deze laatste berichten van diens zielspartner op te nemen in een toekomstig, aan Dr. Stone gewijd, deel.
<small>

[^1]: Deze titel werd pas in 1956 gebruikt, en het allereerste deel verscheen in feite in 1941.
