---
title: "Jezus is niet God maar is door de Vader gezonden om de mensen richting diens Protectie en Liefde te voeren"
menu_title: ""
description: "Jezus is niet God maar is door de Vader gezonden om de mensen richting diens Protectie en Liefde te voeren"
date: 2023-09-01 06:00:01+00:13
draft: False
hidden: True
weight:
---
### Jezus is niet God maar is door de Vader gezonden om de mensen richting diens Protectie en Liefde te voeren

Jezus - ontvangen door James Padgett op 24 september 1914, Washington, DC, USA.

Hier ben ik, Jezus.

Houd goede moed, want Ik ben altijd bij je. Wees niet bevreesd, want de Heer is je hoeder en Hij zal je raadgever en schild zijn. Geloof en vertrouw alleen op Hem, en je zult spoedig opnieuw geboren worden in de spirituele wereld van Zijn Koninkrijk. Laat mij je onderwijzen en je de gedachten geven, die Hij mij gaf, toen ik op aarde was. Laat mij je tonen, dat de aspecten van deze wereld niet de aspecten zijn, die de ziel redden van zonde en ellende. Wees een ware volgeling van je God.

(James vraagt wat “opnieuw geboren” betekent.)

Het is het instromen van de Heilige Geest in de ziel van een mens en het verdwijnen van alles, wat de neiging had hem in een toestand van zonde en dwaling te houden. Het is niet de werking van de eigen wil van de mens, maar de Genade van God. Het is de Liefde van God die alle begrip te boven gaat. Je zult de verandering spoedig ervaren, en dan zul je een gelukkig mens zijn en geschikt om anderen tot de Waarheden van God te brengen. Laat je hart openstaan voor de invloeden van de Geest, en houd je geest vrij van gedachten aan zonde. Wees een man die zijn God en zijn medemens liefheeft. Je liefde is nu nog maar van aardse aard, maar ze zal spoedig van geestelijke aard zijn.

Jij moet je niet van God laten afhouden door de zorgen van deze wereld. Laat zijn Geest in je ziel neerdalen. Het is je eigen wil die bepaalt of je een kind van God zult worden of niet. Tenzij je bereid bent de Heilige Geest in je hart te ontvangen, zal Hij dat niet doen. Alleen de vrijwillige onderwerping aan of aanvaarding van de Heilige Geest zal die verandering teweegbrengen.

Ik was het instrument in Gods Handen om mensen naar Zijn Gunst en Liefde te leiden. Toen ik zei: "Ik ben de Weg, de Waarheid en het Leven", bedoelde ik, dat - door mijn leringen en voorbeeld - de mensen God zouden moeten kunnen vinden. Ik was God niet en heb ook nooit beweerd dat te zijn. De verering van mij als een God is godslasterlijk, en ik onderwees het niet. Ik ben een zoon van God, zoals jij dat ook bent. Laat de leringen van mensen je er niet toe brengen mij als een God te vereren. Dat ben ik niet - de "drie-eenheid" is een vergissing van de schrijvers van de Bijbel. Er is geen drie-eenheid - er is maar Eén God, de Vader. Hij is Eén en Alleen.

Ik ben Zijn leraar van de Waarheid, de Heilige Geest is Zijn Boodschapper en de Bezorger van de Goddelijke Liefde aan de mensheid. Wij zijn slechts Zijn Instrumenten om de mens tot vereniging met Hem te brengen. Ik ben niet de gelijke van mijn Vader. Hij is de enige ware God. Ik kwam uit de geestenwereld naar de aarde en nam de gedaante van een mens aan, maar ik werd geen God – ik was alleen de zoon van mijn Vader.

Ook jij leefde als geest in dat Koninkrijk en nam de gedaante van een mens aan, louter als zoon van je Vader. Jij bent hetzelfde als ik, behalve wat betreft geestelijke ontwikkeling, en je kunt even sterk ontwikkeld worden als ik. Toen ik op aarde was, was ik de enige zoon die tot dan toe zozeer met de Goddelijke Liefde van God bekleed was, dat ik geheel vrij was van zonde en dwaling. Mijn leven was geen leven van aards plezier of zonde, maar was geheel gewijd aan het Werk van mijn Vader. In dat licht was ik Zijn enige zoon. Hij was mijn Vader, zoals ik Hem kende. Hij is geen Geest met een vorm, zoals ikzelf of jijzelf.

Ik werd geboren, zoals jij geboren werd. Ik was de zoon van Maria en Jozef, en ben niet geboren uit de Heilige Geest, zoals in de Bijbel beschreven staat. Ik was slechts een mens, wat mijn geboorte en lichamelijk bestaan betreft. Het verhaal in het Nieuwe Testament is niet waar en werd geschreven door hen die niet wisten wat ze schreven. Ze hebben helaas de zaak van Gods Waarheden veel schade berokkend. Laat je geloof in die dwaling je er niet van weerhouden in te zien dat mijn leer de Waarheid is. Wees alleen een gelovige van God en Zijn Waarheden, en je zult spoedig in het Koninkrijk zijn. En je zult spoedig in staat zijn te begrijpen, zoals ik begrijp.

Goede nacht, Jezus.
