---
title: "Het eerste bericht van Helen, de vrouw van de heer Padgett, bestemd voor Dr. Stone"
menu_title: ""
description: "Het eerste bericht van Helen, de vrouw van de heer Padgett, bestemd voor Dr. Stone"
date: 2023-09-01 06:00:01+00:56
draft: False
hidden: True
weight:
---
### Het eerste bericht van Helen, de vrouw van de heer Padgett, bestemd voor Dr. Stone

Helen Padgett - ontvangen door James Padgett op 30 december 1914, Washington, DC, USA.

Hier ben ik, Helen.

Dr. Stone is een ander mens - hij heeft een aanzienlijke geestelijke ontwikkeling en is een ernstig zoeker naar de hogere aspecten van de geestenwereld, en heeft een aanzienlijke ervaring opgedaan in deze zaken.

Hij heeft niet helemaal gelijk als hij het instromen van Gods Liefde toeschrijft aan andere "trillingen van geestelijke krachten", dan de zuivere en enige Liefde van God. Zijn Liefde is niet louter een "trilling", maar een werkelijk bestaande Liefde, die haar oorsprong alleen vindt in de Bron van Zijn Liefde. Geen andere kracht of iets anders maakt daar deel van uit, alleen zuivere en eeuwige Liefde, die van de Vader uitgaat. Zeg dus tegen Dr. Stone, dat hij moet geloven dat God een oneindig, werkelijk wezen is dat hem liefheeft als een vader, en niet een of ander louter "vibrerende liefde" of "kracht", die zich door het heelal beweegt - zonder een vast en vooraf bepaald plan voor het geluk van de mensheid.

Ik hoop, dat hij spoedig zal inzien dat als hij het grootste geluk wil verkrijgen, zowel op aarde als in de hemel, hij moet geloven dat God zijn echte, persoonlijke Vader is, met alle liefde, die een Vader - de enige - voor zijn kind kan hebben.

Het geluk, voortvloeiend uit het bezit van deze Liefde, kan hij alleen verkrijgen door tot de Vader te bidden en te geloven in het werkelijke bestaan van de Vader en Zijn wens om deze liefde te schenken als antwoord op zo'n gebed. Hij moet deze Liefde van God in zijn ziel toelaten en geloven, dat die er is. En als hij ze krijgt, zal hij het weten en hij zal geen verder bewijs nodig hebben dan het gevoel van gelukzaligheid dat hem door het loutere bezit ervan ten deel zal vallen. Zeg hem te bidden om de instroom ervan en niet te wachten tot hij kan begrijpen hoe zoiets kan, en hij zal het verkrijgen.

Ik ben erg in hem geïnteresseerd, want ik zie dat hij een verlangen heeft om de waarheid te kennen en al het geluk te verkrijgen dat in de geestenwereld gevonden kan worden.

Hij moet zijn gedachten over de bewegingen en werkingen van het astrale lichaam, zoals het genoemd wordt, en de trillingen, die nodig zijn om iemand in Harmonie te brengen met de hogere aspecten van deze wereld (de geestenwereld), laten varen, en laat zijn hele denken en streven gericht zijn op de grote liefde die de Vader voor hem heeft.

Hij zal dan spoedig leren dat het verkrijgen van dit grote geluk waarover ik spreek, niet afhankelijk is van enige kennis van wetten, die trillingen of astrale lichamen of iets anders regelen, die louter nuttig zijn bij het uitvoeren van bepaalde werkingen van Gods wetten in Zijn geestelijk koninkrijk.

Hij moet geloof hechten aan wat ik zeg, als hij wil slagen in het vinden van datgene, wat veel begerenswaardiger is dan wat de loutere verwerving van de kennis van de wetten, die de communicatie tussen de geestelijke en de materiële wereld regelen, hem kan geven.

Ik ben zo in zijn geestelijk welzijn geïnteresseerd, dat ik bijna voel, dat ik persoonlijk naar hem toe moet komen en hem met al mijn krachten de noodzaak moet proberen in te prenten dat hij poogt dit grote geluk te verkrijgen langs de weg die ik heb aangegeven.  Vertel hem dus zeker, dat hij tot God moet bidden om het instromen van Zijn Liefde en geloven, dat God in staat is zijn ziel met deze Liefde te vullen. Laat alle verlangens over waarom deze dingen kunnen, hem voorlopig verlaten.

Ik ken zijn zielspartner. Zij is een prachtige geest die met mij in dezelfde sfeer leeft. Toen ik je vandaag hoorde praten probeerde ik haar onmiddellijk te vinden en slaagde daarin. Zij weet dat hij haar zielspartner is, en zij wil zo graag met hem in contact komen, want zij zegt dat hij haar heel dierbaar is, en zij wil dat hij deze Grote Liefde verkrijgt, waardoor hij rechtstreeks naar haar toe kan komen, als hij overgaat, zodat hij geen boetedoening op het aards niveau hoeft te ervaren. Zij zegt hem dat hij haar ware zielspartner is en dat hij moet geloven dat het zo is, want zij weet het al een hele tijd en is vele malen bij hem geweest toen hij zich neerslachtig voelde en hulp nodig had. Zij zal nu heel vaak bij hem zijn en zij hoopt alleen maar, dat zij hem op de een of andere manier mag laten voelen dat zij het is en doen beseffen dat hij niet alleen is in zijn aardse leven.

Zij heeft hem nooit op aarde gekend. Zij zegt, dat haar thuis in Engeland was, niet erg ver van waar hij woonde, en dat ze Mary Kennedy heet. Zij was de dochter van een zeer welvarende zakenman, en is zo'n tien jaar geleden overgegaan naar de geestenwereld. Zij wacht niet alleen op zijn komst, maar probeert voor hen beiden een huis klaar te maken, dat hem zal tonen hoeveel ze van hem houdt en hoeveel ze al verscheidene jaren aan hem gedacht heeft. Ik heb haar nooit gekend tot vandaag, maar ze schijnt een heel lieflijk en volkomen oprecht geestelijk wezen te zijn. Zeg hem dus, dat dit nog een reden is waarom hij ernaar zou moeten streven deze Liefde van God in zijn ziel te verkrijgen, die ik hem boven alles zo welgemeend heb proberen in te prenten.

Zeg hem verder, dat hij voortaan een prachtig geestelijk wezen naast zich zal hebben om in al zijn vreugden te delen, en met hem mee te leven in al zijn smarten - die, naar hoop ik, weinig in aantal zullen zijn.

Ik moet nu stoppen, want ik ben moe, mijn lieve Ned. Je moet me vergeven dat ik zoveel tijd in beslag heb genomen met het schrijven over Dr. Stone, maar ik kon het niet helpen toen ik zag dat hij bijna klaar is om Gods Liefde in zijn ziel toe te laten en hem een gelukkig mens te maken, Helen.
