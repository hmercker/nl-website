---
title: "Professor Salyards beschrijft zijn binnenkomst in de geestenwereld en zijn spirituele vorderingen"
menu_title: ""
description: "Professor Salyards beschrijft zijn binnenkomst in de geestenwereld en zijn spirituele vorderingen"
date: 2023-09-01 06:00:01+00:42
draft: False
hidden: True
weight:
---
### Professor Salyards beschrijft zijn binnenkomst in de geestenwereld en zijn spirituele vorderingen

Joseph Salyards - ontvangen door James Padgett op 18 december 1914, Washington, DC, USA.

Hier ben ik, professor Salyards.

Ik ben hier om je iets te vertellen over mijn ervaringen in geestenwereld en ik zou willen, dat je me eerst laat spreken over mijn Nieuwe Geboorte en geboorte in de hogere sfeer waar ik nu leef. Je moeder is de voornaamste oorzaak van mijn vorderingen, want zij wees mij voor het eerst de Weg naar de Liefde van God.

Ik was, zoals je misschien weet, geen erg spiritueel mens toen ik op aarde was, maar was van mening dat de mens alleen een groot intellect nodig had om van de grote zegeningen van het leven als geestelijke wezen te genieten. Ik was niet, wat je zou kunnen noemen een groot zondaar, want ik leefde een redelijk goed, moreel leven, zoals je wellicht uit je ervaringen met mij weet toen je onder mijn toezicht op school zat, maar ik had er geen idee van dat er iets meer dan louter intellectuele verworvenheden nodig waren om te kunnen genieten van het Geluk dat God voorzien heeft voor zijn kinderen die bereid zijn alle Zegeningen te ontvangen, die zijn Liefde en Gunsten voor hen gereedhouden.

Welnu, nadat ik naar het leven als geestelijk wezen was opgestegen, merkte ik dat mijn intellectuele en morele kwalificaties me niet erg gelukkig maakten - hoewel ik een betrekkelijk geluk genoot in het nastreven van kennis en het onderzoeken van die intellectuele vragen die mijn hogere verlangens aanspraken.

Ik begon al gauw in te zien, dat ik iets meer te verwerven had dan louter kennis van geestelijke Wetten en zaken, die een beroep doen op het verstand of de voorkeuren, die allen die een praktische instelling hebben, voldoende achten voor de bevrediging van het ik. Ik begon deze zaken te bestuderen en ben daarin inmiddels aardig in gevorderd en ben erin geslaagd een gedicht te schrijven, dat mij grote voldoening geeft en mij het gevoel geeft dat ik een echte dichter ben. Maar dit is niet meer zo sinds ik gevorderd ben naar een hogere sfeer, waar de Liefde heerst en het intellect een louter ondergeschikt middel voor het ware geluk is. Ik merkte dat - hoewel mijn resultaat met betrekking de genoemde aspecten de moeite waard zijn na te streven en mijn geest veel genot en verrukking verschaffen - toch mijn ware geluk ligt in het bezit en de kennis dat ik de Liefde van God in mijn ziel heb.

Je ziet dus dat louter intellect of morele kwaliteiten niet het belangrijkste zijn voor een geestelijk wezen dat het grootste Geluk wil ervaren. Houd dit in gedachten gedurende je aardse leven en als je over bent gegaan, zul je merken dat veel zaken gemakkelijker te begrijpen zullen zijn, die je anders mogelijk in duisternis en twijfel moet zoeken.

Zorg ervoor dat je hart op de juiste plaats zit, en je zult vele voordelen ontvangen waarmee ik niet gezegend was. Ik ben nu in de Derde Sfeer met je vrouw en vader, en hoewel we in zekere zin samen zijn, hangen onze werkelijke toestand en plaats af van de mate van Gods Liefde die we in onze ziel hebben.

Je moeder deed me voor het eerst inzien dat ik niet geestelijk verlicht was als gevolg van haar Schoonheid van Vorm en Gelaat en de Grote Liefde die zij scheen te bezitten. En toen ze me begon te vertellen over de oorzaak van haar Voorkomen en Liefde die zich zo overvloedig uitdrukten, bedacht ik mij dat ik me toch misschien vergiste met mijn ideeën en dat mijn verstand en verstandelijke verworvenheden niet alles waren wat nodig was om mij in staat te stellen vorderingen te maken inzake meer spirituele aangelegenheden. Ik goot daarom mijn gedachten in de vorm van directe meditatie en ik besefte al gauw dat het wel juist moest zijn wat zij zei. Zij was zo zachtaardig en liefdevol in haar manier van doen en spreken, dat ik er al snel van overtuigd was, dat hoewel mijn verstand superieur was aan het hare, in die zin dat ik een grotere mate van kennis en superieure begaafdheid had in zuiver verstandelijke aangelegenheden, toch wat zij bezat veel noodzakelijker bleek voor mijn ware geluk - en ik vroeg haar wat het geheim was van haar buitengewone uiterlijk en liefdevolle aard.

Zij legde mij al spoedig uit dat alleen de Liefde tot God in de ziel, het ware geheim was, en dat geen enkel geestelijk wezen dat die Liefde niet had dat ware Geluk ooit kon verwezenlijken. Zo zie je, ik ben haar veel verschuldigd voor mijn huidige omstandigheden. Ik besef nu dat een ziel dit Geluk slechts kan verkrijgen als deze Liefde deel wordt van de kern van zijn bestaan. Mijn enige verlangen is nu om er meer van te verkrijgen en te blijven verkrijgen, zodat ik steeds hoger kan komen tot ik zo dicht mogelijk bij het Bron van Gods Liefde ben gekomen. Ik zal niet proberen je uit te leggen wat dit Geluk betekent, maar zeg je alleen dat ik zonder dit Geluk nog steeds met op het aards niveau gerichte aangelegenheden zou bezig zijn, louter kennis zoekend en verzen schrijvend, die je misschien zelfs een gewone dichter niet waardig zou achten. Ik probeer nu om anderen de Weg naar deze Liefde te wijzen, maar ik ben nog niet zo ver gevorderd in geloof en liefde om veel goeds te doen.

Je grootmoeder is een prachtig geestelijk wezen in Liefde en Schoonheid, en ik ben o zo dankbaar dat ik in de gelegenheid ben om van haar gezelschap en aanwijzingen te genieten. Ze doet erg haar best om ons de weg te wijzen naar een meer volmaakte verwerkelijking van deze Liefde, en als ik bedenk, dat als jij geen plezierige leerling van mij was geweest, ik haar misschien nooit ontmoet zou hebben, ben ik zo dankbaar dat je naar mijn nederige school kwam en mij bijzonder dierbaar werd. Als je moeder mij niet op aarde gekend had zou zij me hier misschien ook niet gekend hebben. En ik zou dan waarschijnlijk nog steeds tevreden zijn met de studie van louter intellectuele zaken en voor onbepaalde tijd in die toestand gebleven zijn. Maar, God zij dank, ik kende jou en door jou je lieve moeder.

Ik heb de heer Riddle ontmoet met wie ik, zoals je weet, tijdens het aardse leven kennis maakte en ik merk dat hij tot nu toe in die toestand van zelfvoldaanheid verkeerde die ook ik had voordat je moeder me de Weg naar mijn huidige thuis toonde. Hij begint nu in te zien dat er iets meer dan louter intellectueel streven nodig is voor zijn vooruitgang – en dat zal hem werkelijk gelukkig maken.

Hij lijkt te denken aan wat je hem een paar avonden geleden hebt uitgelegd en heeft me gezegd dat jij hem voor het eerst aan het denken hebt gezet dat er in dit leven als geestelijk wezen iets meer is dan louter studie van Wetten inzake geestelijke communicatie waarmee hij bezig geweest is. Hij lijkt nu te denken dat jij een juist idee hebt van wat nodig is voor zijn Verlossing en hij bidt zoals jij hem adviseerde, en luistert naar de lessen van je moeder over de Liefde voor God, die hij, zo zegt ze hem, in zijn hart moet laten komen voor hij tot volmaakte vrede kan komen.

Hij denkt nog steeds dat hij zedelijk een goed mens is en dat hij geen Hulp van God of Jezus nodig heeft, maar dit idee wordt steeds minder - en ik denk dat hij eerlang zal beseffen dat hij het helemaal mis heeft en het Plan moet aanvaarden, dat - zo zegt je moeder hem - het enige is, dat hem in volkomen Overeenstemming met Gods Liefde kan brengen en een nieuw mens van hem kan maken.

Ik probeer hem ook van de Waarheid van dit Plan te vertellen en hij luistert nu met grote belangstelling naar me - en ik hoop dat hij gauw zal inzien dat we gelijk hebben en dat hij het moet aanvaarden of anders overgelaten worden aan zijn huidige toestand van onrust en hunkering naar zaken die hij nooit zal kunnen verwerven. Dus je ziet, ik ben echt in mijn eigen thuis van Vrede, Liefde en waar Geluk.

Laat me je vertellen van wat ik zag toen je vader ons verliet om met je vrouw naar zijn huis te gaan. Hij was nog zo onzeker of hij werkelijk de Liefde van God overvloediger in zijn ziel nodig had dat hij je moeder vroeg of hij die Liefde niet kon bezitten en toch nog proberen zijn aardse verlangens te bevredigen met betrekking tot dingen waar hij op aarde zo van hield - zoals dansen en roken en andere soortgelijke zaken - en of het absoluut nodig was deze zaken uit zijn gedachten te wissen om vooruit te komen. Ze zei hem dat het nodig was, want niets dat zijn geest aan de aarde gebonden dreigde te houden of hem naar dat leven lokte, kon onmogelijk bestaan als zijn ziel vervuld moest worden met de Liefde van de Vader.

Hij zei, dat het moeilijk was deze dingen op te geven, want hij genoot er zo van en maakte zich alleen maar op om zich te amuseren, toen ze hem zei dat hij er niet meer aan moest denken maar zijn gedachten op de meer geestelijke aspecten moest richten en tot God moest bidden om zijn ziel te vullen met Liefde en verlangen naar deze hogere zaken. Ik voel dat als ze hem niet zo vermaand had, hij misschien nog steeds met aardse zaken bezig zou zijn, en weliswaar heel gelukkig, want hij heeft wel iets van Gods Liefde in zijn hart, maar toch niet in de mate dat hem het gevoel werd gegeven dat hij wedergeboren was.

Je moeder is mijn lieve vriendin en ik hou bijzonder veel van haar, wegens alles wat ze voor me gedaan heeft. En je vader is nu bij je vrouw in deze sfeer en is zo gelukkig als hij maar zijn kan, tot hij meer van deze Liefde in zijn ziel krijgt. Maar je moet niet denken dat hij net zo'n mooi geestelijk wezen is als je vrouw, want dat is hij niet en ik ook niet. Zij is zo ernstig in haar liefde en spant zich zo in om vooruit te komen, dat ze ons, verwacht ik, spoedig zal verlaten voor de sfeer waar je moeder is. En als ze gaat, zullen wij haar bijzonder missen, want ze is zo blij en opgewekt en vol muziek en alles wat ons leven gelukkig maakt, dat - hoewel wij onze eigen zielsliefde en geluk kennen - wij haar toch heel erg zullen missen. Zij probeert je nu te vertellen van haar grote liefde voor jou, die van zo'n diepe aard is, dat wij allen ons soms verbazen over de intensiteit ervan. Zo zie je maar wat een uiterst bevoorrecht mens je bent om zo'n zielspartner te hebben als zij.

Mijn thuis is in dezelfde sfeer als dat van haar, maar niet op dezelfde plaats. Haar huis is mooier dan het mijne, maar ze komt zo nu en dan naar me toe en ik bezoek haar. Mijn zielspartner en ik hebben elkaar nog niet ontmoet, hoewel ik geloof, dat zij in een hogere sfeer verblijft dan de mijne. Zij is nog niet naar me toegekomen - waarom weet ik niet, maar ik wacht tot zij naar me toekomt en dan zal ik gelukkiger zijn dan ooit. Zielspartners ontmoeten elkaar niet altijd als wij nog niet zo lang in de geestenwereld zijn. Ik weet dit, want ik heb veel geestelijke wezens ontmoet die hier al lang zijn en toch hun zielspartners nog nooit gezien hebben. Dit schijnt het gevolg te zijn van iets wat te maken heeft met wat ze gedaan hebben terwijl ze op aarde waren, maar ik begrijp het niet.

Ik hoop de mijne spoedig te zien. Ik heb iets in die zin gehoord, maar ik heb de mijne nog niet kunnen vinden. Je vrouw kan gelijk hebben, maar als dat zo is, heeft zij mij nog niet de weg gewezen. Ik zal het haar vragen of ze het weet, want ik wil het graag weten als dat mogelijk is.

Ik zal je nog wel een keer wat van mijn gedichten schrijven als we wat meer tijd hebben, en je ook het resultaat van mijn onderzoek naar het leven als geestelijk wezen melden, maar niet vanavond want ik ben moe - en jij ook. Ik kan je een couplet schrijven maar vind het niet verstandig om dat nu te doen want ik wil je niet een deel van het gedicht geven, dan is zo uit zijn context gehaald dat je het geheel misschien niet volledig kunt waarderen. Ik zal het proberen.

Maar als je niet van me houdt zoals ik je gevraagd heb, kan ik niet op een succesvolle manier schrijven, zodat je eerst meer van me moet leren gaan houden, voor ik een poging waag je het gedicht te schrijven. Ik weet dat je zo kunt redeneren maar wat ik je zeg is waar. Mijn gedicht is er een over de liefde tot God en de liefde voor de mens - en als jij niet liefhebt, kan ik het niet schrijven. Vollediger kan ik het jou nu niet uitleggen. Vertrouw me dus alleen maar en ik zal je in de nabije toekomst laten zien dat ik gelijk heb.

Ja, ik ben echt professor Salyards die schrijft, en je moet me geloven, anders zal ik me gekwetst voelen. Ja, dat is het. Jij schijnt precies te weten wat mij wacht, dus ik moet nu ophouden.

Je oude professor en vriend, Joseph Salyards.
