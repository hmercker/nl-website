---
title: "Helen beschrijft haar thuis in de derde sfeer"
menu_title: ""
description: "Helen beschrijft haar thuis in de derde sfeer"
date: 2023-09-01 06:00:01+00:29
draft: False
hidden: True
weight:
---
### Helen beschrijft haar thuis in de derde sfeer

Helen Padgett - ontvangen door James Padgett op 30 november 1914, Washington, DC, USA.

Hier ben ik, Helen. [^1]

Ik ben heel gelukkig, want ik heb zoveel Liefde van God in mijn hart, dat ik aan niets kan denken dat me ongelukkig kan maken. Ja, mijn huis is heel mooi en ik ben er volmaakt gelukkig mee. Het is gemaakt van wit marmer en is omgeven door gazons en bloemen en bomen van allerlei soort. Het gras is zo ontzettend groen en de bloemen zijn zo mooi en bont. De bomen staan altijd in blad en hebben zulke mooie stam, takken en bladeren.

Ik ben het meest blij met mijn huis - ik bedoel, het gebouw. Er hangen veel mooie schilderijen aan de muren, en de muren zijn allemaal met fresco's beschilderd en behangen met fijne kleden, en de vloeren zijn ingelegd met prachtige mozaïeken. Ik heb het prachtigste meubilair dat ik me maar wensen kan, en mijn bibliotheek staat vol met boeken van allerlei soort, vooral met die welke vertellen van God en zijn Liefde voor de mens. Je zou in je element zijn als je bij me kon zijn.

Ik heb muziek, zoals je nog nooit op aarde gehoord hebt, en verschillende soorten instrumenten die ik leer bespelen - en ik zing dagelijks met heel mijn hart en ziel. Ik heb bedden waarop ik ga liggen, maar ik slaap nooit. Slapen is hier niet nodig; we rusten alleen, want soms zijn we moe van ons werk en worden we enorm opgefrist door op de bedden of banken te gaan liggen, die zo comfortabel zijn dat we niet meer beseffen dat we moe zijn als we een poosje gelegen hebben.

Ja - ik wel, en als ik zing, denk ik aan je en wenste dat je me kon horen, zoals toen ik nog lichamelijk bij je was op aarde. Ik hou van *"The Song, that Reached my Heart"* [^2]; het lijkt me meer in contact met je te brengen, dan elke andere song, hoewel *"Sing Me to Sleep"* [^3] er ook een is, dat ik heel graag zing.

Ja, we "eten" fruit en noten, maar doen dat niet omdat we honger hebben, maar meer omdat we de smaken zo lekker vinden; en we "drinken" water, zuiver en zoet, omdat we ons er zo verfrist door voelen als we een beetje moe zijn. Nee, ons fruit is niet van de aardse soort - het is zoveel verrukkelijker dat ik het je niet kan beschrijven. En ook de noten zijn anders. Ja, en het water is ook zuiverder dan wat jullie hebben en verfrissender.

Nee, onze instrumenten zijn niet zoals die op aarde. Het zijn geen snaarinstrumenten, maar ze worden bespeeld door onze gedachten van goedheid en liefde. We gebruiken geen vingers of longen maar louter gedachten, en als die zuiver en liefdevol zijn, is onze muziek heel mooi en niet disharmonisch.

Ja, ik ben er, maar als je slaapt of iets doet in de lijn van je werk dan heb je mij niet nodig en ben ik vrij om je alleen te laten. Je moet niet denken, dat ik niet vrij ben om je te verlaten als ik bij je ben - want dat ben ik wel, maar ik kom uit vrije wil naar je toe, en de liefde dwingt - en in dat opzicht ben ik niet vrij en wil dat ook niet zijn. Jouw liefde voor mij heeft voor mij de meeste waarde in de hele wereld – uitgezonderd natuurlijk Gods Liefde - en zonder dat zou ik heel ongelukkig zijn. Je weet niet hoe noodzakelijk je liefde voor mij is voor mijn geluk, en je moet nooit ophouden me lief te hebben, want als je dat doet, zal ik niet zo van mijn huis of de geestenwereld kunnen genieten. Ja, ik weet het, maar ik vrees soms dat je misschien vergeet aan me te denken zoals ik dat zo graag wil.

Ja, het is blijvend en het huis en de bomen en bloemen zijn werkelijker voor me dan ooit de huizen en bomen en bloemen op aarde waren. Ze zijn niet schimmig zoals je misschien denkt, maar zijn zo heel wezenlijk dat ze nooit verwelken of oud worden. Ja, ik heb er nu een voor je uitgezocht en zal het zo mooi maken, dat je je zult afvragen hoe het me mogelijk was dit te doen. Er zal zoveel liefde in zitten, dat er geen plaats is voor iets dat niet in harmonie is met mijn liefde - en je zult beseffen dat je eigen Helen je liefheeft met alle liefde die een ziel voor haar partner kan hebben.

Ja, we zullen in alle opzichten samen zijn en alleen gescheiden als wij met Gods Werk bezig zijn. Jij zult bij me zijn in al mijn gedachten, en ik bij jou in jouw gedachten. Liefde zal ons door alle Eeuwigheid heen bewaren.

Ja, we zullen van onze ouders en kinderen houden, evenveel als op aarde, maar ze zullen onze liefde niet zo hard nodig hebben, want ze zullen hun eigen zielspartners hebben om te houden. We zullen hen bezoeken en door hen bezocht worden, en nog meer van ons samenzijn genieten dan toen we op aarde waren. Ze zullen veel van ons houden, maar de liefde, die twee zielen één maakt, zal alleen voor de zielspartners bestaan. Gods Liefde zal niet tussen beide komen - ik bedoel, onze liefde voor God. Die is van een geheel ander soort dan onze liefde voor elkaar, en is van veel meer spirituele en heilige aard.

Ik ben zo ontzettend blij te zien dat je elke dag meer van Zijn Liefde in je hart ontvangt. Weldra zul je het Werk doen dat de Meester voor je klaar heeft liggen.

Ja, ik ga proberen naar de hogere sferen op te klimmen - en hoop dat zo snel mogelijk te doen, maar je kunt er zeker van zijn dat het niet uitmaakt op welk niveau ik ben, mijn liefde voor jou zal niet verminderen en ik zal niet ophouden bij je te zijn zoals nu. Het leven in de hogere sferen zou zonder jou niet volledig zijn; jij bent noodzakelijk voor mijn volledig geluk. God heeft verordend, dat twee zielspartners bedoeld zijn om één compleet geheel te maken, en ze moeten, om volkomen gelukkig te zijn en de Wetten van Zijn Liefde te vervullen, voor altijd als één samenleven.

Ja, ik weet het, want ik heb het je grootmoeder gevraagd en zij heeft het me verteld. Je kunt op aarde net zo snel vorderingen maken als ik hier. Voorwaarde is dat je Gods Liefde net zo volledig en overvloedig in je hart laat komen, zoals ik dat hier doe; en dat kun je, als je maar tot de Vader bidt. Hij verlangt niet van het kind tot welk zijn Zorg zich uitstrekt om pas in de geestenwereld zijn ziel te ontwikkelen. Je hebt nu dezelfde ziel als je zult hebben als je hier komt. En als je die door God laat vullen met zijn Liefde terwijl je op aarde bent, waarom zou ze dan niet evenveel vooruitgaan, als hier? God is niet van plan te wachten tot je ben overgegaan, opdat Hij je het volle genot van zijn Heilige Geest kan geven - alles hangt van jou af. Als je echt en oprecht Zijn Liefde zoekt, zul je die op aarde krijgen - net zo gemakkelijk als je die kunt krijgen nadat je het lichaamskleed hebt afgelegd. De Liefde van God die in de ziel van een mens komt, hangt er niet van af of hij in de stoffelijke of in geestenwereld is. Alle zielen moeten zich verantwoorden voor de zonden, begaan in het lichaam, maar het is niet nodig, dat zulke straffen pas in de geestenwereld betaald worden; je kunt ook de straf betalen, terwijl je op aarde bent. Zoals je zaait, zo zul je oogsten, maar het oogsten is niet noodzakelijkerwijs hier.

Als je ernstig naar Gods genade en liefde zoekt, kun je die op aarde verkrijgen, en ik heb begrepen, dat - als ze op aarde verkregen worden - de vooruitgang van de eenmaal overgegane geest groter zal zijn. Ik bid je dus deze zegeningen te zoeken, terwijl je in je huidige leven bent, en niet te wachten tot ze je gegeven worden, nadat je in de geestenwereld bent gekomen.

Je grootmoeder zegt dat ze die ervaring had, en toen ze hier kwam, ging ze direct de Derde Sfeer binnen, zonder een periode van boetedoening of zuivering in de lagere sferen door te maken. Zij is een wonderbaarlijk helder en zuiver geestelijk wezen en staat heel dicht bij God, en heeft zoveel van Zijn Liefde in haar ziel dat haar gelaat werkelijk verlicht lijkt. Zij verkeert in een toestand van bijna volmaakte Liefde en Vrede, al zegt ze dat ook zij streeft naar een hoger niveau en een nauwere eenwording met haar Hemelse Vader. Zij is degene die je kan helpen in je spirituele vooruitgang - meer dan alle anderen, behalve Jezus natuurlijk, die het grootst en meest glorieus geestelijk wezen in alle Hemelen is.

Laat je gedachten zuiver en heilig van aard zijn en je zult spoedig beseffen dat Gods Liefde in je ziel is in een mate, die je het gevoel zal geven dat Hij je eigen nabije en dierbare Vader is. Twijfel niet aan Zijn Liefde of aan het feit dat Hij tot je kan komen door de Heilige Geest, want dat is Zijn boodschapper van Liefde en die [^4] zal nooit weigeren in het hart en de ziel van een mens te komen waar het verlangen bestaat om haar binnen te laten door vurig en oprecht gebed om het instromen van die Liefde.

Wees trouw aan jezelf zoals ik je gezegd heb, en je zult spoedig in Gods Liefde en diens Gunst verkeren. Laat zorgen of teleurstellingen je er niet van weerhouden Zijn Liefde te zoeken en te geloven dat Hij wacht om je in Zijn Armen van Barmhartigheid en Liefde op te nemen, want Hij wacht niet alleen maar wil ook dat je Hem aanroept. Laat de gedachte dat Hij ver weg is in de Hemelen je niet doen denken dat Hij niet altijd in de buurt is, vol spanning wachtend op je roep.

Hij wil niet dat een van Zijn kinderen verloren gaat, en als ze afdwalen verlangt Zijn grote Hart vol Liefde ernaar dat ze terugkeren en deel krijgen aan Zijn gulle gaven en zegeningen. Je moet met heel je hart proberen deze Waarheid te beseffen, want het is een Waarheid en het is de Grootste Waarheid, ons geleerd door Jezus die de grootste van alle leraren is. Maak je dagelijks leven er een van gebed en aspiraties, en je zult zien dat wat ik je verteld heb niet alleen waar is, maar dat je het ook een deel van jezelf kunt maken. Je hoeft je verlangens alleen maar naar God te keren en Hij zal je meer dan halverwege tegemoetkomen want Hij slaapt nooit en sluit nooit Zijn Oor voor de smeekbeden van Zijn kinderen. En zij die Hem met een welgemeende en berouwvolle wens en hunkerend verlangen van de ziel gezocht hebben, weten dat Hij altijd op hun roep heeft geantwoord.

Je bent nu op weg om deze Zegeningen te verkrijgen en ik bid dat je ermee door mag gaan, want op een andere manier kun je geen waar geluk vinden. Dit is wat Jezus bedoelde toen hij zei: "Ik ben de Weg, de Waarheid en het Leven". Hij wist dat er maar één Weg was om de Liefde van de Vader te verkrijgen en dat is door de Nieuwe Geboorte die niets anders is dan het in de ziel van de mens laten instromen van de Liefde van God in die mate dat alle verlangens en begeerten naar dingen die niet in harmonie zijn met Gods Wetten en Liefde, gewist worden.

Je moet je gedachten meer geven aan deze vitale overweging van de Economie van Gods Wezen. Het gaat er niet om tot welke kerk je behoort of welk bijzonder geloof je aanhangt, of wie je predikant is, of welke plichten jij de kerk verschuldigd bent, of de ceremonie van de doop, volgens de dogma's van de kerk - maar of je God gezocht hebt in geest en in waarheid, en Zijn Gunst en Liefde ontvangen hebt.

Dit is een individuele zaak, en geen mens kan gered worden door het lijden of de vorderingen van een ander. Elke ziel is een complete eenheid wanneer deze met zijn of haar partner verbonden is, en de geestelijke toestand van elke ziel tegenover God bepaalt, wat haar plaats en geluk in de geestenwereld zal zijn. Laat je dus niet weerhouden van het streven naar de Nieuwe Geboorte door de gedachte dat het nodig is te geloven in een speciaal kerkelijk dogma of een of andere ceremonie. Dit is het grondbeginsel, dat werkt in de eenwording van de mens met God - en alle andere leerstellingen zijn slechts bijkomstig en hoeven alleen in geloof aanvaard te worden als ze kunnen leiden tot het aanvaarden van dit fundament.

Ik schrijf op het dictaat van je grootmoeder, want zij weet - en ik zou hier natuurlijk (nog) niet toe in staat zijn - op deze manier over mijn eigen gedachten en ervaringen te schrijven. Zij zegt, dat je moet proberen in de juiste conditie te komen zodat de Meester kan schrijven; en dat wat hij zal zeggen, de mensheid de eeuwige Waarheden van Gods Koninkrijk en Wetten zal laten zien; dat zij slechts een beginneling is wat betreft de kennis en het vermogen om Gods Waarheden uit te leggen, die Jezus je zal leren. Probeer dus spiritueler te worden zodat je de prachtige leringen van Gods Liefde en Waarheid die Hij je zal geven, kunt leren kennen.

Je moet nu stoppen met schrijven, want je bent moe - en ik ook. Heb dus je eigen ware Helen lief en bid tot God om Liefde en geestelijke verlichting, Helen.
<small>

[^1]: Blijkens de voorlaatste alinea heeft Grootmoeder, Ann Rollins, deze tekst verzorgd. Ook in de Index is opgenomen ‘dictation by grandmother’.

[^2]: “Het Lied dat mijn Hart bereikte”.

[^3]: “Zing mij in slaap”.

[^4]: Bedoeld is de Heilige Geest.
